<?xml version="1.0" encoding="UTF-8"?>
<add>
  <doc>
    <field name="id">fab/volum-22/utgave-3</field>
    <field name="nodeType">journal</field>
    <field name="journal_id">fab</field>
    <field name="volume">22</field>
    <field name="issue">3</field>
    <field name="title">Tidsskrift for familierett, arverett og barnevernrettslige spørsmål</field>
    <field name="_text_ngram_">Tidsskrift for familierett, arverett og barnevernrettslige spørsmål</field>
  </doc>
  <doc>
    <field name="id">fab/volum-22/utgave-3/artikkel-2</field>
    <field name="doi">10.18261/fab.22.3.2</field>
    <field name="journal_id">fab</field>
    <field name="nodeType">journal-article</field>
    <field name="_nest_parent_">fab/volum-22/utgave-3</field>
    <field name="title">Barns medvirkning innenfor den alternative prosessformen samtaleprosess – et innblikk anno 2023 og potensialet fremover</field>
    <field name="author_name">Merete Akerø-Kasongo</field>
    <field name="issue">3</field>
    <field name="open_access">Nei</field>
    <field name="publication_date">2024-10-15</field>
    <field name="start_page">185</field>
    <field name="end_page">219</field>
    <field name="language">no</field>
    <field name="body">Familiemekling anses som et foregangsfelt innenfor mekling.1 Det pågår slik alternativ konfliktløsning i saker som direkte angår barn ved familievernkontorene, i konfliktrådet, i domstolene og i Barneverns- og helsenemnda (heretter nemnda). Når barnevernssaker behandles i nemnda, tilbys en meklingsform som kalles «samtaleprosess», jf. barnevernslovens (heretter bvl.) § 14-14.2 Domstolene har ingen egen meklingsordning for barnevernssaker, men det finnes eksempler på at det brukes en tilpasset form for rettsmekling. Barnevernssakene er indispositive saker i legalitetsprinsippets kjerneområde, og samtaleprosess er derfor en særegen meklingsform med tilpasset regulering i bvl. § 14-14 og den tilhørende samtaleprosessforskriften.3 Barn uten partsrettigheter har rett til medvirkning etter Grl. § 104, bvl. §§ 1-4, jf. 1-3, og barnekonvensjonens artikkel 12. Barnets rett til medvirkning er også utledet av retten til privatliv og familieliv (EMK art. 8).25 Jeg vil først gjennomgå hvem som omfattes av medvirkningsretten, før jeg redegjør nærmere for rettighetens innhold innenfor samtaleprosess.  Ordlyden inntatt i bvl. § 1-4 og medvirkningsforskriften § 3 tilsier at barnet må være i stand til mer generelt «å danne egne meninger». Ut fra høyesterettspraksis innfortolkes det videre en forutsetning om at barnet også må være i stand til å vurdere selve spørsmålet i saken på selvstendig grunnlag. Det vises til HR-2019-1230-A avsnitt 56: Saken gjaldt 2 barn på henholdsvis 5 og 6 år. Spørsmålet i saken var hvorvidt mor skulle kunne flytte fra Norge til Italia, mors hjemland, med barna. Denne dommen ble kritisert av Barnelovutvalget i 2020: I den ovennevnte saken var det ikke indikasjoner på at det var noe særegent ved barnas utvikling (verken i positiv eller negativ forstand), eller hvorvidt det var vurdert om barna som et minimum kunne gis mulighet til å uttale seg om sin situasjon i Norge og sitt foreløpige kjennskap til Italia. I barnekomiteens kommentarer om barnets rett til å bli hørt legges til grunn at partene «skal gå ut fra at barnet har evne til å danne seg egne synspunkter, og erkjenne at hun eller han har rett til å gi uttrykk for disse synspunktene». Videre legger komiteen til grunn at barnets kapasitet må utredes slik at det klarlegges hvilken vekt man skal legge på deres utsagn, herunder om barnet er i stand til å danne seg egne synspunkter på en «fornuftig og selvstendig måte».27 Kommentarene legger til grunn en mer utvidet forståelse av hvem som skal høres, og hvor selve vektingen av barnets syn vil være en etterfølgende konkret vurdering i det enkelte tilfelle. Norge er forpliktet av barnekonvensjonens ordlyd, men ikke folkerettslig forpliktet til å vektlegge barnekomiteens uttalelser.28 Høyesterett har likevel i en nyere dom understreket den rettskildemessige vekten av uttalelsene fra barnekomiteen.29 Norge er forpliktet gjennom menneskerettslovens § 2, jf. § 3, til å la menneskerettighetene og praksis fra EMD gå foran norsk rett dersom det oppstår rettighetskollisjon. Det vises til EMDs avgjørelse M. og M. v. Croatia hvor det konstateres at barn er selvstendige rettssubjekt i henhold til konvensjonen, og hvor følgende konstateres om saker knyttet til artikkel 8: «In particular, in such cases it cannot be said that the children capable of forming their own views were sufficiently involved in the decision-making process if they were not provided with the opportunity to be heard and thus express their views.»30 Slik jeg tolker bvl. § 1-4 i lys av barnekonvensjonen, og med støtte fra EMD-praksis, betinger den at barnet er modent nok til å motta informasjon for å settes i stand til å uttale seg, at barnet viser en forståelse av denne informasjonen, og dessuten viser evne til å uttrykke sine egne synspunkt.31 Etter min mening legger jeg, basert på det ovenstående, til grunn som gjeldende rett denne videre forståelsen av medvirkningsretten, hvor det anses tilstrekkelig at barn kan uttale seg om noe som kan ha betydning for avgjørelsen.32 Jeg vil se nærmere på grunnleggende meklingsteori og hvordan partene gis anledning til å medvirke i samtaleprosess, før jeg går videre til å se nærmere på barnas rolle og grad av medvirkning. Med formål om et innblikk i barns medvirkning innenfor samtaleprosess gjennomførte jeg kvalitative undersøkelser i form av intervju og innholdsanalyse av saksdokumenter. Jeg valgte innholdsanalyse etter kvalitativ metode som utgangspunkt og hovedmetode for denne studien. Jeg undersøkte referatene fra barnesamtalene for å kunne avdekke hvilket innholdsmessig opplysningsgrunnlag de danner i samtaleprosessen. Dette var viktig for å kunne besvare mitt forskningsspørsmål om barnets medvirkningsgrad. Samtlige tekster er analysert, og innholdet samt konteksten er kategorisert. I saker hvor det ikke var registrert noen høring av barnet, har jeg sett nærmere på hvilke registreringer som finnes i den elektroniske saken, og kategorisert forekomstene slik de fremstår.53 Jeg arbeider selv som nemndleder i den organisasjonen jeg har studert, og hvor jeg har fått innvilget lønnet studiepermisjon for å kunne skrive artikkelen. Jeg har vært bevisst på at jeg kan ha en forforståelse som bærer preg av dette, og at det er risiko for at jeg derfor er for kritisk eller for ukritisk til egen organisasjon. Jeg valgte derfor å studere skriftlig materiale som et utgangspunkt for undersøkelsen fordi det er materiale som er ferdig produsert i systemet og derfor ikke i seg selv kan være påvirket av studien. Skriftlig materiale utgjør også et mest mulig etterprøvbart datagrunnlag. Jeg anser det som en styrke at jeg kjenner saksbehandlingssystemet godt. Ytterligere fordeler ved å være observatør i egen organisasjon er, ifølge De Girolamo, at man nettopp kjenner strukturene i situasjonen, forstår språket og spillereglene bedre.54 Jeg gjennomførte i tillegg semistrukturerte kvalitative intervju av 5 nemndledere. Denne kombinasjonen er ment å gi et forholdsvis utfyllende totalbilde. Eventuelle feilkilder ved innholdsanalysen kan da blant annet kompenseres ved å intervjue dem som skrev referatene. Totalt sett omhandler de 32 sakene i materialet 45 barn. Jeg gjorde fratrekk for 2 barn som ikke ønsket barnesamtale. 3 av barna ble trukket fra fordi de ikke var berørt, som følge av at tiltakene var rettet mot de voksne i form av kontroll-/hjelpetiltak, og i én av sakene ble det ikke besluttet samtaleprosess. Etter fratrekket inneholder saksutvalget 39 barn. Det var 22 av barna som ble hørt i nemndas regi, hvilket resulterte i 23 samtalereferat. I 12 av tilfellene ble det brukt talsperson, og i 11 tilfeller ble barna hørt av nemnda direkte.59 I to av høringene ble nærstående personer, nærmere bestemt en beredskapsmor og en fosterfar, oppnevnt som talspersoner for barna.83 Denne løsningen ser ut til å medføre en vesentlig svakere kvalitet sammenlignet med mine øvrige funn. En av disse samtalene fremstod som en ren monolog hvor barnet ble gitt informasjon uten noen reell anledning til respons. Jeg har for lite datamateriale til å konkludere mer generelt med at nærstående talspersoner utgjør en fare for barnas rettssikkerhet, men det kan reises prinsipielle innvendinger mot å bruke en talsperson som kan tenkes å ha egeninteresser i saken. De ordinære talspersonene er ifølge medvirkningsforskriften § 16 oppnevnt ut fra sin «bakgrunn og relevant erfaring fra arbeid med barn i ulike aldersgrupper og med ulik kulturell bakgrunn». Nemnda står også ansvarlig for at den enkelte talsperson har «tilstrekkelig kunnskap og opplæring». De som oppnevnes som nærstående, har ikke fått oppnevning på mer generelt grunnlag, og tilbys ikke generell opplæring. Jeg kan ikke finne elektroniske spor som tilsier at de nærstående talspersonene har fått veiledning eller opplæring utover at de mottar et skriftlig mandat for oppdraget. Her kan det selvsagt eksistere veiledning muntlig eller i uformelle e-poster utenfor saksbehandlingssystemet. Ett av funnene mine fra intervjuene med nemndlederne er at de oppnevnte talspersonene som er utvalgt og har erfaring i rollen, har behov for mer opplæring. Ut fra et systemperspektiv er det da forbundet med en viss risiko at det oppnevnes nærstående som talspersoner i enkeltsaker. Medvirkningsforskriften hjemler også en adgang for barna til å ta med nærstående som tillitsperson i samtalen uten at de oppnevnes som talsperson med hjemmel i medvirkningsforskriften § 11, jf. §§ 7–9. Fra barnekomiteens generelle kommentarer påpekes nødvendigheten av en høringsprosess fremfor en enkeltstående hendelse: Samtaleprosessen er nettopp lagt opp som en prosess hvor barnets medvirkning dermed kan legges opp tilsvarende. Avklaring av barnets rolle og videre kontaktpunkt i prosessen ble kun gjort i én av sakene.85 Slik avklaring av hvorvidt barnet ønsker å medvirke utover første høringen og dessuten motta tilbakemelding etter møtene, vil kunne lede til en foreløpig frivillig avtale med barnet om rollen videre. Dette skaper en forutsigbarhet for barnet, men samtidig må det gjøres en ekstra utsjekk med barnet med spørsmål om justeringer av rollen underveis. Rolleavklaringen vil også kunne avklare barnets syn på prosessens varighet. Kun ett av barna i utvalget ble forespurt om sitt eget perspektiv på prosessens varighet, og svarte da at det ikke var behov for noen rask avklaring i hans tilfelle.86 Barnets syn på egen rolle og tidsfaktoren innebærer en viktig form for medvirkning. Jeg vil i fortsettelsen diskutere samtaleprosessens utviklingspotensial med henblikk på barnets medvirkning. For dette formålet vil jeg ta utgangspunkt i barnekomiteens generelle kommentarer om barns medvirkning, hvor forberedelser, selve høringen og vurdering av barnets kapasitet, tilbakemelding til barnet og videre tilgang til klageprosedyrer inngår.87 Samtaleprosess er ment å være integrative og kreative forhandlinger som øker både felles utfallsrom og videre muligheter for de berørte. Ut fra data jeg har gjennomgått, er det et mindretall av barna som gis tilpasset informasjon om samtaleprosess og anledning til å uttale seg om hva som er viktig og til deres beste. Det er i stedet barnets summariske standpunkt som er fokuset for et flertall av barnesamtalene. Barnets syn på hvor de vil bo, er selvsagt nyttig informasjon, men det er like nødvendig med et detaljrikt innblikk bakenfor standpunktet. Det er når barnesamtalereferatene klargjør barnets perspektiv på sine interesser og behov at de også innlemmes i den dialogiske prosessen og opplever prosessrettferdigheten. Advokatforeningen har tatt til orde for en avvikling av talspersonsordningen fordi både kvaliteten og rettssikkerheten antas å være høyere i barnesamtaler med nemnda. Også Barneombudet stiller spørsmål ved ordningen med talsperson.101 Funnene mine trekker i samme retning.102 Intervjuobjektene er enige om at det er et klart behov for bedre opplæring av talspersonene, og at oppnevningsmandatene må forbedres. Intervjuobjektene nyanserer også bildet ved at det beskrives store variasjoner i kvalitet blant talspersonene. Samtlige intervjuobjekt er positive til at bruken av talspersoner videreføres i samtaleprosess, fordi talspersonene gjennomfører barnesamtalene der det passer for barnet, mens nemnda tradisjonelt hører barnet i nemndas lokaler. Etter min mening vil det beste for barn i samtaleprosess være at samtlige snakker med nemnda direkte fremfor bruk av talsperson. Det vil da måtte bety at nemnda også oppsøker barn på deres lokale arena ved behov.103 Det å møtes vil også kunne ha en egenverdi. Nemnda får da mer informasjon om barnet og saken samt en bedre forståelse av prosessformen. Funnene viser tydelig at tiden er moden for et kvalitetsløft i Barneverns- og helsenemnda knyttet til barns deltakelse og rolle i samtaleprosessordningen. Et mer generelt løft for barns autonomi finnes allerede i den ferske generelle veilederen for nemndledere.104 Som et minimum må formkravene i den nye medvirkningsforskriften oppfylles, praksis bør dessuten bringes i samsvar med anbefalingene fra FNs barnekomite, og barnets medvirkning bør tilpasses samtaleprosessformen. Barns autonomi i samtaleprosess vil etter min mening kunne styrkes ved at de, uavhengig av partsrettigheter, får oppnevnt egen advokat gjennom hele samtaleprosessen.105 Videre bør barn ha en stedfortreder i møtet dersom de ikke selv ønsker å delta.106 Barnets advokat vil også kunne inneha begge rollene samtidig.107 Barnets stedfortreder vil delta i samtalemøtet sammen med eller i stedet for barnet, og kan kontakte barnet underveis i arbeidspausene for å drøfte nye ideer og forslag som dukker opp. Barnet vil da få uttale seg om det som skapes i samtalemøtet, uavhengig av egen tilstedeværelse. Etter min mening bør det også tilstrebes en mer fengende og barnevennlig form for barnedeltakelse ved at man tar i bruk teknologiske hjelpemidler gjennom hele samtaleprosessen. Bruk av teknologi vil også kunne gi en enda mer systematisk, strukturert og enhetlig informasjon og tilnærming til barn i samtaleprosess. Kanskje barna eksempelvis kan spille seg frem til en dypere forståelse av informasjonen sammen med sin advokat i en egen barneportal? Bruk av en særskilt elektronisk plattform innenfor samtaleprosess ville kunne bidra til å senke terskelen for barnets kontakt med nemnda.108 Som tidligere nevnt vil det bli spennende å se om også selve høringen av barna etter hvert vil baseres på en mer strukturert og kunnskapsbasert metode hvor forskningsbaserte verktøy kan tas i bruk. Det vil også bli spennende hvorvidt man vil kunne utvikle eller ta i bruk eksisterende teknologiske hjelpemidler av ulik art i barnesamtalene. Et skritt i riktig retning vil kunne være å la barna delta i samtalemøtene, og at de uansett representeres av stedfortreder dersom de ikke selv vil delta. Deltakelsen vil også kunne begrenses til en uttalelse i innledningen av samtalemøtet, enten fysisk eller på skjerm.109 En av de intervjuede foreslo også at barnesamtalen i sin helhet kunne avspilles i samtalemøtet dersom barnet samtykker.110 På denne måten kan man få en mer glidende overgang til fulle partsrettigheter ved at barnet gis anledning til å sette sitt preg på samtalemøtet enten helt, delvis eller gjennom en stedfortreder. Sandberg tar til orde for at man i stedet for å ha fokus på rettighetskollisjon kan snakke om harmonisering av barns og foreldres rettigheter: «Det innebærer at man prøver finne løsninger som oppfyller alles rettigheter så langt det er mulig.» Samtaleprosessformen er velegnet for slike gradvise og glidende overganger til nye omsorgssituasjoner hvor barna kan medvirke aktivt i egen sak underveis. Fra forarbeidene siteres om ordningen: «Departementet har merket seg at flere brukerorganisasjoner trekker frem at samtaleprosess gir den private part større opplevelse av å bli tatt med i prosessen, og at det er en løsning som de er langt mer fornøyd med.»111 Samtaleprosessen har et stort potensial til å løfte opp alle de ulike berørtes interesser og behov til felles problemformulering, idedugnad og løsninger i en dynamisk, kreativ og uformell prosessform. Også barna bør innlemmes i enda større grad slik at også mulighetsrommet totalt sett utvides for partene. Barnets autonomi vil da kunne økes både prosessuelt og materielt innenfor denne barnevennlige prosessformen. </field>
    <field name="footnotes">1: Camilla Bernt og Sverre Blandhol, Mekling: effektiv og hensynsfull konflikthåndtering, Oslo 2022, s. 201. 2: Lov 18. Juni 2021 nr. 97 om barnevern – LOV-2021-06-18, i kraft 1. januar 2023. 3: Forskrift om samtaleprosess i Barneverns- og helsenemnda – FOR-2023-01-27-106 i kraft 01.03.2023. 4: Blant annet 17 forskningsprosjekt som oppsummeres i Nuffield Family justice observatory v/ Emma Retter, Catrin Wallace og Judith Masson, «The impact of child protection mediation in public law proceedings on outcomes for children and families. A rapid evidence review», se https://www.nuffieldfjo.org.uk/resource/child-protection-mediation-public-law-outcomes (06.08.24). 5: Guidelines of the committee of the ministers of the council of Europe in childfriendly justice, kapittel IV, avsnitt 24. Se https://rm.coe.int/16804b2cf3 (06.08.24). 6: McMichael v. United Kingdom, avsnitt 80. Se også sak nr. 16192/06 av 6. desember 2011 hvor EMD også viste til anbefalingen fra Europarådets ministerkomite nr. 98, avsnitt 113. 7: Det må ikke nødvendigvis lages en prøveordning, men partene kan lage en prøveordning hvis de vil. 8: Liv Myklebust Marum, Rune Lium og Torstein Røed, «Fra tvang til avtale på barnevernrettens område. Samtaleprosess i fylkesnemndene for barnevern og sosiale saker», Tidsskrift for familierett, arverett og barnevernrettslige spørsmål, årgang 20, nr. 3-2022, s. 166–213. 9: Bernt og Blandhol 2022, s. 211–216. Elisabeth Gording Stang og Kirsten Sandberg mfl., Barnevernsrett: en fremstilling, analyse og vurdering av barnevernsloven 2021, Oslo, 2023. 10: I kraft 01.01.23. 11: Riktignok med enkelte unntak, slik som blant annet ettårsfristen for utprøving av midlertidige ordninger og at nye fristregler tilrettelegger for samtaleprosess i klagesaker, jf. samtaleprosessforskriftens § 9 annet ledd annet pkt., 1 år fra saken innkom til nemnda. 12: Kommunen ved ordføreren er offentlig part i saken, jf. kommuneloven § 6-1 annet ledd. 13: Støttepersonen deltar som observatør i selve samtalemøtet, under forutsetning av samtykke fra partene, men kan delta mer aktivt i pausene hvor advokat og klient har arbeidsmøter. 14: Hvem som møter på kommunens vegne, vil variere fra sak til sak. Noen ganger møter bare en representant som er gitt de nødvendige fullmakter. 15: Jf. nærmere om dette i forarbeidene, jf. Prop.84 L (2019–2020) kap. 4 og særmerknadene på s. 45 som gir anvisning på en helhetsvurdering av omstendighetene i saken og hensynet til barnets beste, herunder forhold ved barnet, sakens inngripende karakter, partenes forutsetninger og holdninger til samtaleprosess. 16: Hver nemnd har et utvalg av godkjente fagkyndige, og de som får sin søknad godkjent av Sentralenheten, blir oppnevnt til å delta i ordinære forhandlingsmøter i barneverns- og helsesaker; se nærmere om dette her: https://www.bvhn.no/oensker-du-aa-bli-fagkyndig.6483573-573585.html. De fagkyndige kan ta kurs som kvalifiserer for deltakelse i samtaleprosess og deretter søke til sin lokale nemnd om oppnevning i nemndas sakkyndige utvalg. Se nærmere om dette her: https://www.bvhn.no/sakkyndige-i-samtaleprosess.6516784-576050.html (05.08.24). 17: Se nærmere om barns medvirkning i kap. 2, og hvordan dette fungerer i praksis, i kap. 5.1 og 5.2. 18: Talspersonen fungerer som et talerør for barnet. For mer informasjon om nemndenes talspersonsordning, se: https://www.bvhn.no/talsperson.573587.no.html (05.08.24). Talspersoner møter ikke i samtalemøter, men de møter derimot når saken behandles som ordinært forhandlingsmøte. 19: Jf. samtaleprosessforskriftens § 8 første ledd annet pkt. og høringsnotatet s. 26 – https://www.regjeringen.no/contentassets/e2999438b6a84628a93af59503243c4c/horingsnotat-forskrift-om-samtaleprosess-.pdf (06.08.24). 20: Nemnda settes da med minimum 3 medlemmer. 21: Slikt vedtak skrives av nemndleder alene når partene samtykker til dette. 22: Se nærmere om dette i punkt 2 nedenfor. 23: Rettssikkerhetsutfordringene er redegjort for i NOU 2023: 7 kap. 15.6.8. BRO er beskrevet i kap. 7. 24: Forskrift om barns medvirkning i barnevernet, FOR-2023-10-12-1631, som avløser den tidligere forskriften FOR-2014-06-01-697 og forskriften om barnets talsperson, FOR-2013-02-18-203. 25: EMDs dommer fra Grand Chambers: Sahin v. Germany, dom 8. juli 2003 (nr. 30943/96) og Sommerfeld v. Germany, dom 8. juli 2003 (nr. 31871/96), M. og M. vs. Kroatia, dom 3. september 2015 (nr. 10161/13) avsnittene 172, 180–181, og dom EMD av 8. oktober 2020. 26: NOU 2020: 14 punkt 8.5.2.3. 27: FNs barnekomite – generelle kommentarer nr. 12 (2009): «Barnets rett til å bli hørt», avsnitt 44 side 13 i den norske oversettelsen. 28: Ved inkorporering i menneskerettslovens § 2 og på grunnlag av folkerettslige forpliktelser. 29: HR-2020-661-S avsnitt 80. 30: Saksnr. 10161/13, dom av 3. september 2015. 31: Se også Kutzner v. Germany, dom av 26. februar 2002 (46544/99) avsnitt 77, hvor domstolen vektla at barn i alderen 4–7 ikke hadde blitt hørt under uttømmingen av de nasjonale rettsmidlene. 32: Slik også Efjestad mfl., Barnevernssaker i domstol og nemnd, Oslo 2023, s. 340 flg., og Kirsten Sandberg, «Kommentar til Høyesteretts storkammeravgjørelser om barnevern etter EMDs dommer mot Norge», Juridika ekspertkommentar, 15. april 2020. 33: https://www.bvhn.no/barns-medvirkning.6506267-565544.html (05.08.24). Studien min viser at denne filmen benyttes. Den siste filmen omhandler partsrettigheter og ble utgitt jan. 2024: www.youtube.com/watch?v=uYJVgAdxdTo (06.08.24). 34: Videre er det etter bestemmelsens annet ledd formulert at dersom barnet er uenig i beslutningen, skal barnet både få en begrunnelse for valget og dessuten tilbud om å bli hørt på annen måte. 35: Jf. Oxford research 2019, s. 8. 36: Prop. 84 L (2019–2020), s. 22. 37: Op.cit., s. 23. 38: Bernt og Blandhol 2022, s. 24. 39: Jf. rammene i barnevernsloven og samtaleprosessforskriften hvor nemnda er ansvarlig for rammene og dessuten forvalter «sikkerhetsventilen» ved at de kan avslutte meklingen. 40: Bernt og Blandhol 2022, s. 63. 41: Vibeke Vindeløv mfl., Konfliktmægling, 4. utgave, København 2020. Se Marum mfl., Fra tvang til avtale», Tidsskrift for familierett, arverett og barnevernrettslige spørsmål, 2022, s. 170. Bernt og Blandhol 2022. 42: Slik også Bernt og Blandhol 2022. 43: Leonard Riskin «Decisionmaking in Mediation: The New Old grid and the new grid», Notre Dame law review, 2003–2004, s. 1–53. 44: Riskins grid er en forståelse av mekleradferd og hvilken tematikk som håndteres i mekling. 45: Bestemmelsen gjelder nærmere bestemt den sakkyndiges rolle. 46: Formålet om bedret kommunikasjon henger sammen med at relasjonen behandles, og det at man søker etter løsning handler om selve saken. Straks relasjonelle tema bringes inn, skapes en agenda utover selve saken. 47: Vindeløv mfl. 2020, s. 99 flg. 48: Vindeløv mfl. 2020, s. 190. I samtaleprosess gjelder dette innenfor rammene av det forsvarlige, og barnets beste må vurderes. 49: Vindeløv mfl. 2020, s. 124 flg. 50: Lin Adrian: «Procesretfærdighed – det er også måden der tæller», Juristen nr. 3 2013, s. 107–116. 51: Oxford Research (evalueringsrapporten) s. 41, nederst. 52: Elementene innunder barnets beste-vurderingen fremgår av barnekomiteens generelle kommentarer nr. 14: «barnets identitet, bevaring av familierelasjoner og opprettholdelse av relasjoner, omsorg, beskyttelse og sikkerhet for barnet, sårbarhetssituasjonen, barnets rett til helse og utdanning». 53: Eventuelle feilkilder vil være at det kan foreligge beslutninger som er sendt ut på e-post til partene utenfor saksbehandlingssystemet i Prosak. 54: Debbie De Girolamo (2013), The fugitive identity of Mediation – Negotiations, Shift changes and Allusionary Action, Abingdon, 2013. 55: Jeg har undertegnet avtale om innsyn og taushetsplikt i forskningsøyemed etter fvl. § 13 d; avtalen er arkivert hos Barneverns- og helsenemnda ved Sentralenheten. 56: Solfrid Mykland og Lin Adrian, «Rettsmeklingsavtaler – rammer, detaljeringsgrad og innhold», Kart og Plan, utgave 4, 2017. 57: Jeg har benyttet forskriften som en kategoriseringsparameter uten et siktemål om å bekrefte eller avkrefte hvorvidt vilkårene juridisk sett anses som oppfylt. Se også 1.3 siste avsnitt. 58: Fordi de også deltok i prøveordningen. 59: Ett av barna ble hørt både av talsperson og nemnda – på barnets initiativ. 60: Det kommer opp både alder og antall måneder på det tidspunkt man går inn i saken. 61: Saken inneholdt ikke noen formell beslutning med ytterligere begrunnelse. Etter nærmere undersøkelse fant jeg i begjæringen at barnet ikke ble gitt informasjon, at barnet hadde en uspesifisert følelsesmessig forstyrrelse i barndommen, men ellers beskrevet som å ha adekvate evner for øvrig. 62: Gjelder sak 79, 6-åring. 63: Sak 12 og 100. 64: Astrid Strandbu mfl., «Involvering av barn i foreldremekling», Tidsskrift for familierett, arverett og barnevernrettslige spørsmål, årgang 14, 4. utg., 2016. 65: Op.cit. 66: Thomas, N., «Children, family and the state: decision-making and child participation», Basingstoke: Macmillan, 2000 se https://www.academia.edu/3193492/Children_Family_and_the_State_Decision_Making_and_Child_Participation_by_Nigel_Thomas_Children_Family_and_the_State_Decision_Making_and_Child_Participation (06.08.24). 67: Elisabeth Gording Stang, Det er barnets sak, 1. utgave, Oslo, 2007. 68: Referat i sak 72 og 33 hvor nærstående ble oppnevnt som talsperson ad hoc, og i sak 93 hvor nemndleder besøkte barnet i fosterhjemmet (hvilket er en unntaksmessig forekomst både fordi nemndleder hadde samtalen alene, og fordi samtalen ble avholdt utenfor nemnda.) 69: Sak 46. 70: Utvalgets sak nr. 46 i barnesamtalen på side 1 og 2. 71: Sak 46. 72: Dette gjelder sak 6 (som inneholder 3 referat fra samtale med nemnda) og sak 11 (referat fra samtale med nemndleder). 73: Astrid Strandbu mfl., «Involvering av barn I foreldremekling – barns erfaringer fra meklinger med varierende konfliktnivå og problembelastning», Tidsskrift for familierett, arverett og barnevernrettslige spørsmål, 4. utgave, desember 2016. 74: Rent juridisk kan man innvende at de fleste av referatene oppfyller formkravet om informasjon i forhold til det svært generelt utformede vilkåret, idet barna gis orientering om sine rettigheter og plikter. 75: Solfrid Mykland og Lin Adrian, «Rettsmeklingsavtaler – rammer, detaljeringsgrad og innhold», Kart og Plan, utgave 4, 2017. 76: Se nærmere om samtaleprosess i kapittel 3. 77: Sak 6: 2 av barna valgte (i samtale med nemnda) å bli stilt spørsmål fremfor å svare på hva som var viktig for dem. De var begge eldre enn barnet som hadde den brede barnesamtalen med samme nemnd. 78: I sak 30: (gutt 8 år) ble bla stilt spørsmål om hva som er viktig for ham, men svarte veldig kort og talspersonen beskrev følgende: «Uansett hva jeg sa og spurte om forholdt han seg taus.» 79: Se medvirkningsforskriften (både ny og gammel forskrift) kapittel 3 om barnets tillitsperson, og § 11 som gjelder nemndsbehandlingen. Tillitspersonen må være 18 år og kan ikke være de biologiske foreldrene. 80: Samtlige gjennomført av nemnda. 81: Slik beslutning fant jeg kun i en av sakene hvor det var oppnevnt nærstående som barnets talsperson. Noen teknologiske forbedringer er allerede innført i 2024. 82: Dette forutsetter selvsagt en viss forståelse hos barnet. 83: En beredskapsmor og en fosterfar. 84: Barnekomiteens generelle kommentarer til artikkel 12 side 29, pkt. 133 og side 39. 85: Sak 30, talsperson informerte om at barnet skulle snakke med barneverntjenesten. Jeg fulgte sakene kun til september, slik at jeg derfor ikke kan vite hvordan den videre prosessen rent faktisk forløp i sakene utover at det innledningsvis ikke ble avtalt videre kontaktpunkt. 86: Sak 46. 87: Barnekomiteens generelle kommentarer til artikkel 12. 88: Grethe Nordhelle, Mekling II: sentrale temaer i konflikthåndtering, Oslo, 2007, s. 168. 89: Saywitz mfl., «Developing Rapport with Children in Forensic Interviews: Systematic Review of Experimental Research», Behavioral Sciences &amp; the Law 33(4), juni 2015. Tilsvarende er også tatt opp i en studie av registreringer rundt sakkyndiges utredninger hvor forfatterne konstaterer at man vet lite om de sakkyndiges barnesamtaler i tilknytning til utredning av barnevernssaker, «slik at vi verken vet omfanget av samtaler med barn eller hvilken metodikk sakkyndige benytter», jf. Melinder mfl., «Hvordan arbeider sakkyndige psykologer med barnevernssaker? En gjennomgang av 1855 saker fra årene 2018–2020», Tidsskrift for familierett, arverett og barnevernrettslige spørsmål, 2023, utgave 3, s. 175–195. 90: Op.cit., s. 74 pkt. 7.7.5. 91: I Rapport 2015: 4 Folkehelseinstituttet, s. 74, nevnes bl.a. snakke- og lyttemodellen (SLM). Se https://www.fhi.no/globalassets/dokumenterfiler/rapporter/2015/samtaler-med-barn--rapport-20154-pdf.pdf (06.08.24). 92: Prop. 84 L (2019–2020) pkt. 4.4.2. under overskriften «Barns medvirkning». 93: Eventuelt sammen med tillitsperson, jf. Marum mfl. 2022, s. 180, som henviser til retningslinjene pkt. 6.2. 94: Grethe Nordhelle 2007, s. 168 flg. 95: Visualiseringen av barnet i rommet foregår ved at mekleren foreslår at en av de tomme stolene i rommet skal minne partene om det aktuelle barnet i saken. Mekleren kan da nikke mot stolen eller lignende som en påminnelse underveis i meklingen. 96: Forskriften er en kodifisering av barnekomiteens uttalelser til FNs barnekonvensjon art. 12. 97: Sakene 30, 71 og 46. 98: Sak 2. 99: Jf. medvirkningsforskriften § 11 fjerde ledd. 100: Op.cit., s. 31, 2. avsnitt, kommentarer til artikkel 12. 101: Se rapporten her: https://www.barneombudet.no/vart-arbeid/publikasjoner/blod-er-ikke-alltid-tykkere-enn-vann (06.08.24). 102: Se figur 1. 103: Den oppsøkende virksomheten er foreløpig innordnet slik at den sakkyndige i nemnda sendes ut fysisk til barnet ut fra barnets ønske om enten å unngå reisevei eller en fremmed arena. Nemndleder kan eventuelt delta via Teams. Det kan også tilbys at samtalen holdes i Teams dersom barnet ønsker dette. Dette vil være en mer kostnadskrevende ordning. 104: Veilederen er utarbeidet av sentralenheten september 2024. se https://www.bvhn.no/vaare-retningslinjer-og-veiledere.6686672-568824.html (01.10.24). 105: Advokaten bør være fra et særskilt utvalg av barnevennlige, spesialiserte advokater. 106: Her ville man kunne se for seg at advokaten opptrer som stedfortreder, eventuelt at man ser hen til ordningen i England («childrenʼs guardian») og som ble foreslått av Barnevernslovutvalget i NOU 2023: 7, også kalt BRO (Barnerepresentantordning). Det vil føre for langt i denne artikkelen å gå nærmere inn i denne problemstillingen. 107: Dette er ordningen i Sverige og Australia, men hvor rolleforståelsen er ulik. Angående den svenske ordningen, se Pernilla Leviner, https://www.researchgate.net/publication/337702139_Voice_but_No_Choice-Childrenʼs_Right_to_Participation_in_Sweden (06.08.24), i Trude Haugli mfl., «Childrenʼs Constitutional Rights in the Nordic Countries», 2020, s. 285. Australia har regulert rollen nærmere i Children and Young People (Safety) Act 2017 punkt 63. 108: En elektronisk sikker Snapchat-lignende plattform som administreres av barnets advokat. Barnet ville da få sin egen saksportal. Her ville barnet kunne delta i planleggingen av egen barnesamtale og motta informasjon. Barnet ville kunne sende videohilsener til nemnda og omvendt. Plattformen kunne også fungere som en «stopp-punktsordning» underveis ved at barnet sjekker inn med visse mellomrom for å gi innspill om hvordan prøveordninger fungerer. 109: Dette ville da kunne være barnets redegjørelse slik også partene får anledning til. Tema kunne være hva som er viktig og barnets beste. 110: Dette vil selvsagt forutsette et elektronisk system hvor såpass personsensitive opplysninger lovlig kan oppbevares. Teams er godkjent for bruk i nemndene, og har en opptaksfunksjon som kan vurderes i så måte. 111: Prop. 84 L (2019–2020), s. 22. </field>
  </doc>
</add>
