<?xml version="1.0" encoding="UTF-8"?>
<!-- DOCTYPE article PUBLIC "-//NLM//DTD JATS (Z39.96) Journal Archiving and Interchange DTD v1.2 20190208//EN" "JATS-1.2/JATS-archivearticle1.dtd" -->
<article xmlns:xlink="http://www.w3.org/1999/xlink" xmlns:mml="http://www.w3.org/1998/Math/MathML" xmlns:ali="http://www.niso.org/schemas/ali/1.0/" xmlns:xsi="http://www.w3.org/2001/XMLSchema-instance" article-type="book-review" xml:lang="no" dtd-version="1.2"><front>
<journal-meta>
<journal-id journal-id-type="publisher-id">fab</journal-id>
<journal-id journal-id-type="doi">10.18261/issn.0809-9553</journal-id>
<journal-title-group><journal-title>Tidsskrift for familierett, arverett og barnevernrettslige spørsmål</journal-title></journal-title-group>
<issn publication-format="electronic">0809-9553</issn>
</journal-meta>
<article-meta>
<article-id pub-id-type="doi">10.18261/fab.22.3.4</article-id>
<article-categories>
<subj-group subj-group-type="heading"><subject>Bokanmeldelser</subject></subj-group>
</article-categories>
<title-group>
<article-title>Lena R.L. Bendiksen og Trude Haugli: Sentrale emner i barneretten, 5. utgave</article-title>
</title-group>
<contrib-group>
<contrib>
<string-name name-style="western">
<given-names>Geir Kjell</given-names> <surname>Andersland</surname>
</string-name>
<bio>
<p>Geir Kjell Andersland er advokat, fagforfatter og leder av Barnerettsutvalget i International Commission of Jurists (ICJ) – avdeling Norge. Han har vært fylkesnemndleder og regiondirektør i Bufetat.</p>
</bio>
<email>geir.kjell.andersland@gmail.com</email>
</contrib>
</contrib-group>
<pub-date iso-8601-date="2024-10-15" publication-format="electronic" date-type="pub">
<day>15</day><month>10</month><year>2024</year>
</pub-date>
<issue>3</issue>
<fpage>237</fpage>
<lpage>251</lpage>
<product>
<string-name name-style="western"><given-names>Lena R.L.</given-names>
<surname>Bendiksen</surname>
</string-name>
<string-name name-style="western"><given-names>Trude</given-names>
<surname>Haugli:</surname>
</string-name>
<source>Sentrale emner i barneretten, 5. utgave</source>
<isbn>978</isbn>
<publisher-name>Universitetsforlaget 2023, 427 sider. -82-15-06385-0</publisher-name>
</product>
<permissions>
 <copyright-statement>Copyright © H. Aschehoug &amp; Co. (W. Nygaard) AS - Universitetsforlaget 2024</copyright-statement>
 <copyright-year>2024</copyright-year>
 <copyright-holder>H. Aschehoug &amp; Co. (W. Nygaard) AS</copyright-holder>
 </permissions>
<self-uri content-type="pdf" xlink:href="fab.22.3.4.pdf" />
</article-meta>
</front>
<body>
<sec><title>Innledning</title>
<p>Boken kom i første utgave i 2014, og jeg skrev den gang i anmeldelsen at boken var «en glitrende innføring i de viktigste deler av barnelovgivningen, både for studenter og for de som måtte ønske et bedre kjennskap til et rettsfelt og politikkområde som er i vekst».<xref ref-type="fn" rid="fn1"><sup>1</sup></xref></p>
<p>Mye har skjedd på fagfeltet i de 10 årene som har gått. Barneretten har fått en sentral faglig posisjon ved flere av landets universiteter. Den synliggjøres med stadig nye doktoravhandlinger, fagbøker og offisielle utredinger.<xref ref-type="fn" rid="fn2"><sup>2</sup></xref> Feltets økte politiske oppmerksomhet gjenspeiler seg i rekken av initiativ fra toppolitisk nivå. De to siste store og fortsatt ferske utredninger var utløst av et anmodningsvedtak fra Stortinget om å sette rettssikkerheten i barnevernet under lupen, og et grep fra barne- og familieminister Kjersti Toppe om å se nærmere på all kritikken mot institusjonsbarnevernet. Nylig fulgte fem statsråder opp med å legge frem en ny strategi for barnevernets institusjonstilbud.<xref ref-type="fn" rid="fn3"><sup>3</sup></xref> Fra og med 1. januar 2023 har vi fått en ny barnevernslov i Norge, og det er nok først og fremst den som har berettiget en ny utgave av boken.<xref ref-type="fn" rid="fn4"><sup>4</sup></xref> Formuleringen i 2014 om et fag og politikkfelt «i vekst» var uansett ingen overdrivelse.</p>
<p>Boken er inndelt i tre deler, fordelt på 24 kapitler, som jeg i det følgende vil kommentere, noen kort, noen mer grundig.</p>
</sec><sec><title>DEL I Barneretten som rettsområde</title>
<p>Denne delen inneholder følgende fem kapitler: Kapittel 1 Barnerett – en introduksjon, kapittel 2 Barnets beste og rettssikkerhet for barn, kapittel 3 Rettskilder, kapittel 4 Barns menneskerettigheter – Grunnloven, Barnekonvensjonen og Den europeiske menneskerettskonvensjonen, og endelig kapittel 5 Barnet i samfunnet.</p>
<p>I det første kapittelet bekrefter forfatterne at bokens formål er å fremstille gjeldende rett, «men også å gi visse kritiske refleksjoner». Det siste kunne det ha vært noen flere av, hvilket jeg kommer nærmere tilbake til. Boken henvender seg til både studenter, jurister og personer med annen fagbakgrunn.</p>
<p>Kapittel 2 inneholder vesentlige refleksjoner om forholdet mellom forutsigbarhet som del av rettssikkerheten og bruken av skjønn for å bestemme hva som er best for barnet i den konkrete situasjonen. Strengt tatt er dette elementær barnerett, men like fullt nødvendig å minne om at det som er best for ett barn, ikke nødvendigvis er best for et annet. Det betyr naturlig nok at rettspraksis om barnets beste oppnår mindre prejudikatvirkninger enn rettspraksis gjør på andre rettsområder.</p>
<p>Kapittel 3 gir en grei fremstilling av de viktigste rettskildene på det barnerettslige området.</p>
<p>Kapittel 4 presenterer sammenhengen mellom barnekonvensjonen (BK), Grunnloven (Grl.) og Den europeiske menneskerettskonvensjonen (EMK). Dette har blitt et grunnleggende kapittel som omtaler selve fundamentet for å praktisere og respektere barns rettigheter. Men når teksten er så sentral, kunne forfatterne ha tillatt seg et noe bredere perspektiv. I sin omtale av barnekonvensjonen savner jeg en henvisning til at de Castbergske barnelover var en forløper for barnekonvensjonens «revolusjonerende» forståelse av barnet som et selvstendig subjekt, og ikke lenger bare et «objekt» for voksnes beskyttelse og omsorg.<xref ref-type="fn" rid="fn5"><sup>5</sup></xref> Gjennomgangen av EMK er ellers fyldig og god med særlig fokus på den banebrytende Strand Lobben-dommen mot Norge.</p>
<p>Men omtalen av Grl. § 104 om barns rettigheter kunne vært noe mer aktuell og spisset. Eksempelvis er behandlingen av tredje ledd som forplikter myndighetene til å legge til rette for barns utvikling og den nødvendige økonomiske, sosiale og helsemessige trygghet, temmelig overflatisk. Her kunne forfatterne gjerne ha vist til Gording Stangs snart ti år gamle artikkel «Grunnloven § 104 – en styrking av barns rettsvern?» som er like relevant i dag.<xref ref-type="fn" rid="fn6"><sup>6</sup></xref> Forfatterne kunne i denne sammenheng også nevnt det høye, i mange år økende, antall fattige barn i Norge, herunder videre henvist til viktige artikler fra Mons Oppedal (se note 6).</p>
<p>Det er ellers litt defensivt når forfatterne i slutten av kapittel 4 ikke utfordrer flertallet i Høyesterett som i en asyldom nedtonet betydningen av barns rett til å uttale seg (Rt. 2015 s. 921 avsnitt 67). Førstvoterende Utgårds uttalelser her ville neppe stått seg i dag, og ble jo også utfordret den gang av et velargumenterende mindretall, uten at forfatterne nevner dette. Måten forfatterne nærmest nøytralt omtaler dommen på, fremstår derfor mer villedende enn veiledende om rettstilstanden.</p>
<p>Kapittel 5 gir bred og nyttig informasjon om barns situasjon i Norge på ulike områder. Her nevnes riktignok de mange barn som lever i hushold med dårlig økonomi, men bare som en statistisk kjensgjerning uten å problematisere forholdet til barns rettigheter etter Grunnloven og BK. Videre nevnes store utfordringer for barn når det gjelder nettmobbing og andre krenkelser av barns personvern på nettet. Mobbing og økt frafall i skolen er også utfordringer som harmonerer dårlig med bildet av Norge som verdens beste land for barn. Kapittelet inneholder også avsnitt om barn og unges helse, om barn og straffbare handlinger, samt om situasjonen for barn og unge som eksponeres for markedskreftene. Den siste tematikken bør få økende rettslig oppmerksomhet.</p>
</sec><sec><title>DEL II Lov om barn og foreldre</title>
<p>Bokens del II er viet barnelovens regler om barns relasjon til sine foreldre og om foreldre i tvist med hverandre etter samlivsbrudd. Det har ikke skjedd store endringer i barneloven siden forrige utgave. Desto viktigere blir det da for forfatterne å kommentere viktige dommer og fange opp rettspolitiske tanker som kan belyse og utdype gjeldende rett. I denne sammenheng er jeg forundret over i hvor beskjeden grad gjennomgangen av gjeldende rett forholder seg til relevante endringsforslag i forslaget til ny barnelov (NOU 2020: 14 <italic toggle="yes">Ny barnelov Til barnets beste</italic>).</p>
<p>Kapittel 6 er en innledning om barn og foreldre i et noe smalt historisk perspektiv, foruten omtale av noen sentrale begreper og en summarisk oversikt over arbeidet med ny barnelov. Det er selvsagt grenser for hvor mye plass det er i et kort innledningskapittel til historiske oversikter, men at de Castbergske barnelover, som faktisk representerte et barnerettslig paradigmeskifte, overhodet ikke er nevnt i en oppdatert tekst om barneloven, avspeiler den rettslige historieløsheten på feltet.<xref ref-type="fn" rid="fn7"><sup>7</sup></xref></p>
<p>Kapittel 7 omhandler foreldreskapet. Hvem er forelder, og hvordan kan man bli forelder? De ulike foreldrerollene mor, far og medmor blir presist og pedagogisk gjennomgått.</p>
<p>Kapittel 8 handler så om foreldreansvarets innhold, også i lys av og i vekselvirkning med barns med- og selvbestemmelsesrett. Kapittelet inneholder viktige kommentarer og gode refleksjoner knyttet til hvilket rettslig vern barns uttalerett i praksis har. Forfatterne nevner her sentrale høyesterettsdommer fra 2004, 2012 og 2015 hvor Høyesteretts flertall synes å ha svekket dette vernet. Det er i så måte befriende å lese Lucy Smiths harmdirrende kritikk av dommen i 2004. Hun fastslår uten vanlige juridiske forbehold at Høyesterett her dømte i strid med barnekonvensjonen.<xref ref-type="fn" rid="fn8"><sup>8</sup></xref> Men skjønt barnekonvensjonen faktisk var norsk rett fra 2003 gjennom menneskerettsloven, fikk vel aldri BK sin berettigede rettslige anerkjennelse før barns rettigheter ble inntatt i Grl. § 104 i 2014. Høyesterett har i senere saker nå erkjent at barnets rett til å uttale seg er en selvstendig rettighet, jf. blant annet HR -2020 -1619- U.</p>
<p>Kapittelet gjennomgår også på prisverdig vis rettspraksis som omhandler vold og mishandling av barn i nære relasjoner. Med utgangspunkt i Høyesteretts utdaterte syn i den såkalte «Klapsedommen» (Rt. 2005 s.1567) tas leserne med til dommer frem til 2022. Dommene fastslår at nære relasjoner også kan innbefatte personer i husstanden utover foreldrene, og at også passiv medvirkning til vold mot barn i familien kan medføre straffansvar.</p>
<p>Temaet flytting ut av landet, opphold utenfor landet og utenlandsreiser er et aktuelt og praktisk tema for oppløst samliv hvor der er barn. Temaet behandles informativt med henvisninger til en ganske rik rettspraksis både fra lagmannsrettene og fra Høyesterett. Her omtales også den svært kontroversielle «Italia-dommen», en dom hvor Høyesterett fortsatt synes å underkjenne barns rett til medvirkning, om enn barna var små.<xref ref-type="fn" rid="fn9"><sup>9</sup></xref></p>
<p>I avsnittet om felles foreldreansvar fastslår forfatterne noe bastant at delt bosted «fordrer samarbeid og kommunikasjon mellom foreldrene, og derfor bare bør være løsningen når slik samhandling mellom foreldrene er mulig». En nærmere drøftelse av tematikken hører hjemme i kapittel 9 som omhandler fast bosted, men påstanden må uansett problematiseres som diskutabel.<xref ref-type="fn" rid="fn10"><sup>10</sup></xref></p>
<p>Kapittel 9 tar for seg delt fast bosted, det temaet som det, ved siden av samværsproblematikken, knytter seg størst forventninger til når det gjelder ny lov, og hvor uenigheten også er størst.</p>
<p>Barneloven § 36 andre ledd fastslår at om foreldrene ikke blir enige om hvor barna skal bo etter samlivets oppslutning, må domstolene bestemme. Loven gir en føring om at domstolen må velge at barna skal bo fast hos den ene av foreldrene med en samværløsning for den andre. Bare i «særlege grunnar» kan domstolen bestemme at det skal være fast delt bosted uten foreldrenes enighet om dette. Forfatterne fremstiller dagens rettstilstand greit nok, men unnlater å nevne diskusjonen som foregikk i lovutvalget, hvor et flertall har foreslått at «særlege grunnar» tas bort. Blir dette vedtatt, vil delt fast bosted som løsning i en rettslig prosess ikke lenger være et unntak, men et sidestilt alternativ med dagens situasjon. Desto mer underlig er denne unnlatelsen i lys av at forfatterne selv, over flere sider, sterkt argumenterer for at valg av delt fast bosted i konfliktsaker er lite aktuelt. Også hensett til den årelange diskusjonen om å gjøre delt fast bosted til hovedregel etter samlivsbrudd kan forfatternes gjennomgang fremstå ensidig og mangelfullt opplyst. Forfatterne forankrer riktignok sin kritiske holdning med støtte i rettspraksis, men kunne ha nevnt at forskningen på feltet ikke er like entydig.<xref ref-type="fn" rid="fn11"><sup>11</sup></xref> Mens denne anmeldelsen skrives, foreligger Barne- og familiedepartementets høringsnotat om forslag til endringer i barneloven.<xref ref-type="fn" rid="fn12"><sup>12</sup></xref> Et viktig formål i departementets forslag er å fremme et mer likestilt foreldreskap med felles omsorg for barn etter samlivsbrudd. I stedet for å gjøre delt bosted til en hovedregel foreslår riktignok departementet delt bostedsmyndighet/foreldrefullmakt. Men innretningen er uansett, i hovedsak, en støtte til tilhengerne av en hovedregel om delt bosted, i motsetning til synspunktene fra Bendiksen og Haugli.</p>
<p>I alle saker som angår barn, skal hensynet til det konkrete barnets beste tre i forgrunnen.<xref ref-type="fn" rid="fn13"><sup>13</sup></xref> Det har lenge fulgt av BK artikkel 3 og nå også av Grl. § 104. Dette er ikke noe spesielt for saker etter barneloven. Men jeg forstår ikke hvorfor forfatterne vektlegger en mulig motsetning mellom sakkyndiges (som regel psykologer) vurderinger av hva som er barnets beste, og juristenes oppfatninger. FNs barnekomite omtaler i sin kommentar til artikkel 3 om barnets beste (General Comment no. 14) en rekke momenter som må vektlegges i hver konkret og helhetlig vurdering av hva som er et barns beste. De samme momentene ble også foreslått inn i loven i utredningen om forslag til ny barnevernslov (NOU 2016: 16). Momentene må avklares og vektlegges i hver enkelt sak, basert på faktum og ulike faglige vurderinger. Men at det i denne prosessen bare skal være det juridiske innholdet som er interessant, slik forfatterne vitterlig skriver, fremstår som en fiktiv motsetning og i hvert fall svært forvirrende for praktikere.</p>
<p>Med henvisning til BK artikkel 9 omhandles verdien av kontakt med begge foreldrene. Avsnittet kunne kunnskapsmessig og pedagogisk med fordel hatt en referanse til forslaget om ny barnelov i NOU 2020: 14. Forslaget vil innføre noen grunnleggende rettigheter for barn som nytt innledende kapittel i loven. Blant disse rettighetene finner vi også en plikt til å sikre barn kontakt med begge sine foreldre så langt det er til det beste for barnet.<xref ref-type="fn" rid="fn14"><sup>14</sup></xref></p>
<p>Den resterende tekst i kapittelet gir en grundig og nyttig gjennomgang av rettspraksis om fast bosted. Om enn heller ikke Høyesterett helt har tatt inn over seg at konfliktfylte samlivsbrudd ikke nødvendigvis må forhindre delt fast bosted, er det positivt at blant mange ulike hensyn står hensynet til best samlet foreldrekontakt sterkt hos domstolene. Forfatterne henviser her til en undersøkelse fra 2017 og 2018 som viser at foreldre som hadde dette argumentet på sin side, vant frem i 80 % av sakene.<xref ref-type="fn" rid="fn15"><sup>15</sup></xref></p>
<p>Det er prisverdig at forfatterne i sin omtale av en fersk høyesterettsbeslutning presiserer behovet for ikke å nedtone yngre barns rett til medvirkning.<xref ref-type="fn" rid="fn16"><sup>16</sup></xref> Men også her kunne boken ha referert til det nye lovforslaget. På dette punktet delte lovutvalget seg i to like fraksjoner og fremla derfor to alternativer til bestemmelse om plikten til å høre barn i foreldretvistsaker.<xref ref-type="fn" rid="fn17"><sup>17</sup></xref> Det ene forslaget har ingen aldersgrense, mens det andre forslaget gir barn fra seks år en absolutt rett til å bli hørt.</p>
<p>Det II om barneloven avsluttes med kapittel 10 om samværsretten. Innledningsvis er det viktig at forfatterne gjentar den selvsagte, men ofte underkommuniserte, rettstilstand om at samværsretten også er en rett for barnet, ikke bare for foreldrene. I sin omtale av grunner som kan berettige sterke innskrenkninger i samværets omfang, fremhever forfatterne på ny «sterke konflikter mellom foreldrene». De forankrer igjen sin begrunnelse med henvisning til rettspraksis. Men som nevnt er det ikke selvsagt at konflikter mellom foreldrene rettslig skal forhindre barnets rett til samvær med begge sine foreldre. Det forholder seg selvsagt annerledes om samværet som sådant virker opprørende på barnet, men det er et annet og selvstendig tema, og ikke nødvendigvis det samme som foreldrenes konflikt. Det bør ellers være et tankekors at om det ikke foreligger konflikter mellom foreldrene, så ender ikke tvisten i rettssystemet.</p>
<p>Tematikk rundt samvær med barn for andre enn foreldrene har også fått fornyet aktualitet i debatten om ny barnelov. Det er bare foreldre som har en lovbestemt samværsrett, men samvær med søsken, besteforeldre eller tidligere steforeldre vil ofte være et ønske og til barnets beste. Forfatterne omtaler i denne sammenheng en viktig dom fra Høyesterett som behandler temaet i lys av EMK artikkel 8 og retten til familieliv (HR- 2022-847-A).</p>
<p>Utfordringene knyttet til samværshindringer eller samværssabotasje gikk lenge under radaren i det offentlige rom. Men i lys av hvor omtalt dette siden har blitt, er bokens omtale her svært begrenset.<xref ref-type="fn" rid="fn18"><sup>18</sup></xref> Det er ingen feil i tekstens innehold, men forfatterne kunne ha reflektert over flere muligheter for å håndheve samværsretten. Nå omtales noe av dette i kapittel 11 om saksbehandling, herunder tvangsfullbyrdelse. Men pedagogisk hadde det vært å foretrekke at et avsnitt som handler om problemer med å gjennomføre samvær, også drøftet mulige sanksjoner.</p>
<p>I lovutvalget var det på dette punkt en dissens, hvor et mindretall på to, herunder utvalgets leder, mente at fysisk avhenting bør være tilgjengelig som tvangsmiddel ved gjennomføring av fastsatt samvær. Dette er ellers det samme standpunktet som et flertall i utredningen <italic toggle="yes">Med barnet i fokus</italic> gikk inn for, uten at dette fikk tilslutning.<xref ref-type="fn" rid="fn19"><sup>19</sup></xref> Intet av dette nevnes i boken. Etter at TV 2 i en rekke nyhetssaker tok opp temaet samværssabotasje, vedtok Stortinget å pålegge regjeringen å utrede tiltak mot samværssabotasje i forbindelse med den pågående oppfølgingen av forslaget til ny barnelov.<xref ref-type="fn" rid="fn20"><sup>20</sup></xref></p>
<p>Et annet tema jeg savner i teksten om samværhindringer, er såkalt foreldrefremmedgjøring. Dette er et begrep som hverken akademia eller norske domstoler hittil har villet anerkjenne. Internasjonalt, for eksempel i USA og i EMDs praksis, er begrepet derimot anvendt, kjent som Parental Alienation.<xref ref-type="fn" rid="fn21"><sup>21</sup></xref> Forhåpentlig er det bare et tidsspørsmål før akademias berøringsangst avtar overfor et reelt fenomen som praktikere har møtt mange ganger.</p>
<p>Gjennomgangen av barneloven avsluttes med kapittel 12 som omhandler forsørgelse av barn. Sentrale tema er foreldres underholdsplikt og fastsettelse av bidrag når foreldrene ikke lever sammen. Forfatterne leverer en oversiktlig og grei gjennomgang av et tema som stort sett ikke har utløst store kontroverser, inntil ovennevnte TV 2s reportasjer.</p>
<p>I tillegg til at TV 2 satte søkelyset på samværssabotasjens realiteter, viste TV-kanalen også hvordan NAVs praksis ved utbetaling av bidrag belønner den bostedforelder som hindrer den andre forelder samvær. Samværsforelderen må betale mer i bidrag fordi mindre samvær betyr at bostedforelderen har barnet mer, og bidraget skal følge barnet.</p>
<p>NAV vil ikke inn i foreldretvister og legger bare det objektive samværsomfanget til grunn uten å spørre om årsaken til uteblitt samvær. Jeg forstår ikke hvorfor forfatterne utelater denne problematikken, men kan anbefale leserne en poengtert presentasjon av temaet i en artikkel av Camilla Bernt og Asbjørn Strandbakken.<xref ref-type="fn" rid="fn22"><sup>22</sup></xref></p>
</sec><sec><title>DEL III Barnevernsloven</title>
<p>Kapittel 13 starter med en innledende gjennomgang av barnevernets posisjon på systemnivå, herunder litt historikk, litt statistikk og litt om kritikken mot barnevernet, som synes evigvarende. I skrivende stund foreligger Helsetilsynets rapport om sammenstilling og analyse av tilsynserfaringer i 2022 og 2023. Helsetilsynet konkluderer igjen med en «omfattende og kompleks systemsvikt».<xref ref-type="fn" rid="fn23"><sup>23</sup></xref> Det er og blir en kilde til forundring at til tross for den lange rekken av kritiske rapporter og undersøkelser synes det norske barnevernet ute av stand til læring og forbedring. Det burde ellers vært verd en omtale at så mange av de barna som har fått hjelp fra barnevernet, klarer seg så mye dårligere enn andre barn i oppvekst, skole og arbeidsliv.</p>
<p>I den historiske omtalen er jeg overrasket over at vergerådsloven omtales som en av de første lovene i verden om offentlig ansvar for barnevernet. Jeg var sikker på at den var verdens første.<xref ref-type="fn" rid="fn24"><sup>24</sup></xref></p>
<p>Det er en kjensgjerning at vergerådslovens hovedtiltak, plassering i skolehjem, utviklet seg til en skamplett i norsk sosialhistorie. Det er riktig, som forfatterne skriver, at intensjonene var gode, men de tragiske resultatene hadde nok sin årsak i langt mer enn at «de nødvendige ressurser manglet», slik det formuleres i teksten. Vi har en omfattende historie om Bastøy og andre skolehjem. Det er dokumentert at mange ble ledet av sadistiske bestyrere med ufaglært personell, og hvor umenneskelig disiplin, seksuelle overgrep og brutale straffemetoder gjorde disse anstaltene verre enn de fengslene de skulle være et forbedret alternativ til. For å sitere professor Kjersti Ericsson: «Dessverre ble nok barnegråten bare flyttet fra fengslene til skolehjemmene i mange tilfeller.»<xref ref-type="fn" rid="fn25"><sup>25</sup></xref> Vergerådslovens betydning er stor, som del av norsk barneverns historie, på godt og på vondt, og rettspolitisk.<xref ref-type="fn" rid="fn26"><sup>26</sup></xref> Omtalen av denne loven kunne derfor ha vært bredere, men den kortfattede omtalen som boken inneholder, bør i det minste være presis.</p>
<p>Teksten er ofte beskrivende. Men omtalen av det ulike ansvaret for enslige mindreårige asylsøkere hadde fortjent en mer kritisk eller i det minste en problematiserende kommentar. Til tross for at rettighetene etter både BK og barnevernsloven gjelder for alle personer opp til 18 år, har Utlendingsdirektoratet fått omsorgsansvaret for aldersgruppen mellom 15 og 18 år, mens barnevernet har ansvaret for enslige mindreårige asylsøkere opp til 15 år.</p>
<p>Det er liten tvil om at barnevernet, uansett all kritikk, er mer kompetent til å ha omsorg for enslige barn enn det utlendingsmyndighetene er. Fra mange hold er det da også kommet sterk kritikk av denne forskjellsbehandling, som kan være i strid med vernet mot diskriminering i BK artikkel 2 og Grl. § 98.<xref ref-type="fn" rid="fn27"><sup>27</sup></xref> At intet av dette omtales, er – etter min vurdering – en klar mangel i en oppdatert fremstilling.</p>
<p>Kapittelet inneholder ellers en grundig og god gjennomgang av de vel to mest sentrale fellende EMD-dommene mot Norge og de tre sentrale HR-dommene fra mars 2020.<xref ref-type="fn" rid="fn28"><sup>28</sup></xref> Kapittelet omhandler også den prosessuelle situasjon som rådet før 2020-dommene, ved at lagmannsrettene praktiserte en svært høy terskel, i medhold av tvisteloven § 36-10, for å slippe gjennom til ankebehandling tingrettsdommer i barnevernssaker. Derved ble det også en mindre omfattende høyesterettspraksis på området. Forfatterne aner nå endring i denne tilstanden, ved at flere anker slipper gjennom. Dette er i tråd med Høyesteretts vurderinger i 2020-dommene, særlig 2020-661-S, fulgt opp i HR-2020-1789-A.</p>
<p>Kapittel 14 handler om grunnleggende bestemmelser, prinsipper og menneskerettigheter. Det bør være det viktigste kapittelet i delen om barnevernsloven, ikke minst fordi det er så mye svikt i praksis nettopp på dette grunnleggende feltet. I den siste rapporten fra Helsetilsynet fremheves blant andre følgende områder hvor barnevernet særlig svikter: barns medvirkning, barneverntjenestens forvaltningskompetanse og samarbeid med foreldre.<xref ref-type="fn" rid="fn29"><sup>29</sup></xref> Det er de samme områdene som har fått kritikk i årevis uten at det øyensynlig skjer noen forbedring. Kapittelet må bli absolutt obligatorisk lesning for alle saksbehandlere i barnevernet.</p>
<p>Kapittel 15 beskriver organiseringen av det offentlige barnevernet, og behandler også saksbehandling både i barneverntjenesten og i Barneverns- og helsenemnda. Dette er greit og oversiktlig, men svært summarisk. I forbindelse med omtalen av barnevernets organisering kunne forfatterne nevnt spørsmålet om å organisere barnevernet som en ren hjelpetjeneste fritatt for sin tvangsmyndighet, men dette er et tema som akademia synes å være lite opptatt av. Et mer uventet savn er en bredere omtale av de sakkyndiges rolle i barnevernssaker.<xref ref-type="fn" rid="fn30"><sup>30</sup></xref></p>
<p>Kapittel 16 tar for seg melding og undersøkelse. Dette er også et kapittel som praksisfeltet vil ha stor nytte av. I kritikken mot barnevernet, fra både EMD og andre, viser barnevernets forsvarere gjerne til at det er nemnda og domstolene som fatter de eventuelt kritikkverdige beslutningene. Det er rett, men tar ikke tilstrekkelig høyde for den makt og innflytelse barnevernet besitter i den tidlige undersøkelsesfasen. Det er denne fasen som eventuelt utvikler seg til et beslutningsgrunnlag for tvangssaker i rettssystemet.</p>
<p>Personer som selv har opplevd ulike barneverntjenesters saksbehandling ved undersøkelser, har påpekt mangelfull informasjon og lite samarbeid med berørte barn og foreldre. Og det er på dette stadiet at rettssikkerheten i barnevernet først og fremst blir utfordret. De samme mangler i barnevernets saksbehandling påtales også i de kritiske rapportene, særlig fra Helsetilsynet. Det burde videre være et tankekors at i over 40 000 undersøkelser i 2021 var det bare i 268 tilfeller at det ble fremmet sak for nemnda om tvangstiltak. Riktignok førte 15 000 av undersøkelsene til frivillige hjelpetiltak.</p>
<p>I lys av hvor inngripende en barnevernsundersøkelse er for de aktuelle familiene, bør det settes et sterkere søkelys på barnevernets faglige vurderinger ved vedtak om undersøkelser. Loven setter en ganske høy terskel for dette, men så lav som terskelen viser seg å være i praksis, indikeres her en rettssikkerhetsutfordring som har gått under radaren. Forfatterne burde hatt noen refleksjoner omkring denne situasjonen.</p>
<p>Kapittel 17 handler om hjelpetiltak. Den negative oppmerksomheten barnevernet ofte får i det offentlige søkelys, er som regel knyttet til barnevernets tvangsbruk. Desto viktigere er det å minne om at frivillige hjelpetiltak temmelig stabilt utgjør rundt 80 prosent av barnevernets tiltak overfor familier. Men hvordan virker så tiltakene? Dette vet vi fortsatt for lite om. Forfatternes kritikk av at loven ikke gir noen klar veiledning om hvilke tiltak en familie kan anmode om eller forvente å få, virker berettiget. Men det burde vel også forventes at de ansatte i barnevernet, uten lovens beskrivelse, kan gi en forsvarlig og opplysende veiledning, ikke minst med tanke på at bruk av hjelpetiltak er det virkemiddel barnevernet anvender mest. Men mangelen på treffsikre hjelpetiltak er dessverre også en gjenganger i de mange kritiske rapporter.<xref ref-type="fn" rid="fn31"><sup>31</sup></xref></p>
<p>Kapittelet drøfter ellers godt det viktige og vanskelige dilemma knyttet til nødvendig medisinsk behandling som kan komme i strid med religiøs overbevisning eller barns selvbestemmelsesrett til helsehjelp etter fylte 16 år.</p>
<p>Kapittel 18 tar for seg de ofte kontroversielle akuttsituasjoner. Materielt sett er det ikke noe nytt i den nye lovens regler sammenholdt med 1992-loven. Men det er nytt at alle bestemmelsene som gjelder akuttsituasjoner, er blitt samlet i et eget kapittel 4 i loven. Det er et godt pedagogisk grep.</p>
<p>Omsorgsovertakelser behandles grundig i kapittel 19. Temaet er, sammen med fastsettelse av samvær og vedtak om adopsjon, kjerneområdet for barnevernets tvangstiltak. Det er naturlig at kapittelet innledes med en kommentar til forholdet mellom EMDs praksis og norsk barnevernsrett. I sine sentrale dommer fra mars 2020 fastslo Høyesterett at det ikke var nødvendig å endre loven (dagjeldende lov av 1992), men nødvendig å justere praksis. Ifølge Høyesterett er hovedbudskapet fra EMD at vedtak om omsorgsovertakelse «må bygge på et tilstrekkelig og oppdatert beslutningsgrunnlag, inneholde en balansert og tilstrekkelig bred avveining og ha tilfredsstillende begrunnelse». Men det handlet om bedre praktisering av gjeldende lov, og krevet ingen lovendring. Lovproposisjonen som ligger til grunn for dagens lov, la denne forståelsen til grunn, slik at vilkårene for omsorgsovertakelse er de samme i 2021-loven som i 1992-loven.<xref ref-type="fn" rid="fn32"><sup>32</sup></xref></p>
<p>Det er ellers greit at forfatterne tar et lite oppgjør med Høyesteretts forunderlige formulering om at Strand Lobben-dommen innebar at kravet til omsorgsovertakelse forutsetter «very exceptional circumstances».<xref ref-type="fn" rid="fn33"><sup>33</sup></xref> Men EMDs uttalelse gjaldt her kravet til helt å kutte familiebånd («severing family ties»). Slikt kutt skjer ved adopsjon og fastsettelse av null samvær, men ikke ved omsorgsovertakelser som kombineres med fastsettelse av samvær. Forfatterne oppsummerer at det hverken etter 1992-loven eller 2021-loven er noe krav om «very exceptional circumstances» for å vedta omsorgsovertakelse. Heldigvis ryddet Høyesterett opp i sin egen misforståelse i en etterfølgende dom fra 2020-1888- A, hvor det ble uttalt at den terskelen for omsorgsovertakelse som fulgte av 1992-loven, kunne videreføres. Og slik er det blitt.</p>
<p>Kapittel 20 behandler samværsretten. Dette er det nok det området hvor EMD-dommene har skapt de største endringer i norsk barnevernspraksis. Kritikken fra EMD gjaldt særlig at det i de norske dommene ikke var tydelig nok at en omsorgsovertakelse som hovedregel må anses som midlertidig, at barnevernet derfor plikter så langt det er mulig, å tilrettelegge for tilbakeføring så sant det ikke strider mot barnets beste, og at det ikke må fastsettes så lite samvær et en gjenforening blir urealistisk fordi barnet har for lite kontakt med sine biologiske foreldre. I de nevnte høyesterettsdommene fra mars 2020 beskriver Høyesterett på en god og konkret måte hvordan barnevernet plikter å følge opp vedtak om omsorgsovertakelse i lys av gjenforeningsmålsettingen. Høyesterett fremhever også at hver sak om samværsfastsettelse må vurderes konkret. Alle som har jobbet med barnevernssaker som advokat eller fylkesnemndsleder, vet at Høyesterett på dette punktet underkommuniserte sitt eget ansvar for å ha skapt en standardisert praksis. Den fulgte av HR- dommen inntatt i Rt.2012. s. 1832. Her uttalte HR at ved langvarige omsorgsovertakelser var det vanlig med 3–6 samvær i året. I 2020-dommene omtales dette som at praksisfeltet hadde misforstått at dette innebar en standardisert fastsettelse, skjønt sannheten er at praktikerne oppfattet dommen som retningsgivende fra Høyesteretts side. Etter min vurdering lar forfatterne Høyesterett slippe for lett unna når det i teksten bare vises til at Høyesterett i sine 2020-dommer har «har lagt opp til en viss kursendring i praksis». Tvert imot har HRs nye signaler, utløst av EMD-dommene, skapt et paradigmeskifte på samværsfeltet. Det fastsettes nå et samværsomfang ved omsorgsovertakelser som var utenkelig mellom 2012 og 2020. Dette bør også innebære at barnevernsdommer om samværsfastsettelser før høyesterettsdommene i mars 2020 må ha svært begrenset verdi.<xref ref-type="fn" rid="fn34"><sup>34</sup></xref> Kapittelet redegjør ellers godt for oppfølgende dommer i Høyesterett, etter mars 2020, som utdyper den nye rettstilstanden.<xref ref-type="fn" rid="fn35"><sup>35</sup></xref></p>
<p>I forbindelse med at forfatterne omtaler utfordringen knyttet til at foreldre i barnevernssaker misbruker sosiale medier til å legge ut sensitiv informasjon, kunne forfatterne kanskje ha nevnt at i forslaget til ny barnelov forslås barnets rett til personvern og vern om privatliv skjerpet overfor foreldrene.<xref ref-type="fn" rid="fn36"><sup>36</sup></xref></p>
<p>I omtalen av samvær og kontakt med søsken savner jeg en kommentar til at Norge har fått kritikk fra FNs barnekomite for at søsken for ofte blir adskilt ved omsorgsovertakelser.</p>
<p>Kapittel 21 foretar en god innføring i fratakelse av foreldreansvaret, som er en forutsetning for en tvangsadopsjon, men som ikke er det samme. I motsetning til en adopsjon som er endelig, kan fratakelse av foreldreansvaret oppheves og foreldreansvaret tilbakeføres.</p>
<p>Kapittel 22 om adopsjoner som barnevernstiltak forholder seg med rette til dommer i EMD som, på samme måte som ved fastsettelse av samvær, har gitt klare føringer for norsk adopsjonspraksis. Bokens gjennomgang av sentrale EMD-dommer vil ha stor nytteverdi for både allmennhet og praktikere.<xref ref-type="fn" rid="fn37"><sup>37</sup></xref> Men jeg har en problematiserende kommentar: Forfatterne viser blant annet til at begrunnelsen for den fellende dommen i Strand Lobben knyttet seg til at prosessen ikke var i samsvar med gjenforeningsmålsettingen. Men som forfatterne også påpeker, handlet det også om for lite samvær, om hvordan samværene ble gjennomført, om manglende oppdatert kunnskap om morens omsorgsevne, og overflatisk redegjørelse for barnets sårbarhet. Alle disse manglene henger sammen med uforsvarlig og ukyndig arbeid fra barneverntjenestens side, og er ikke bare en prosessuell svikt.</p>
<p>Adopsjonskapittelet inneholder også nyttig informasjon om Bufetats kontrollfunksjon ved adopsjonsvedtak og mulighetene for gjenåpning av barnevernssaker. Forfatterne avslutter dette kapittelet med interessant og relevant kritikk av adopsjon med besøkskontakt.</p>
<p>Kapittel 23 er blant bokens viktigste kapitler. Det tar for seg institusjonsbarnevernet. Krisen i denne delen av barnevernet har vært særlig fremtredende lenge, og er nylig grundig dokumentert i en offentlig utredning. Den forelå riktignok etter at denne boken gikk i trykken.<xref ref-type="fn" rid="fn38"><sup>38</sup></xref> Det er derfor godt at forfatterne i kapittelets innledning ytrer seg kritisk om at den nye barnevernsloven viderefører noen uklarheter fra 1992-loven. Det gjelder at loven ikke inneholder noen tvangsdefinisjon, det er ingen forklaring på hva som menes med tvang mot barn, eller hvordan tvang kan anses som et omsorgstiltak. Det siste temaet har ridd institusjonsbarnevernet som en mare siden vergerådslovens skolehjem så dagens lys.</p>
<p>Kapittelet redegjør også godt for de ulike kriteriene for hva som er alvorlige atferdsvansker. Det vises ellers til at den nye loven bruker litt annen språkbruk, men at det materielle rettsinnhold er uendret.</p>
<p>Teksten kunne kanskje også kommentert den retten barn som utsettes for frihetsberøvelse, har til omgående rettslig bistand, jf. BK artikkel 37d. Når saken om tvangsplassering er vedtatt og fremmet for nemnda, har barnet rett til offentlig oppnevnt advokat. Men det kan stilles spørsmål om ikke BK artikkel 37 d kan tolkes slik at retten bør innvilges allerede ved at barnevernet starter saken om tvangsplassering, for eksempel ved et administrativt akuttvedtak.</p>
<p>Jeg savner også en grundigere omtale av forholdet mellom barnevernet og psykisk helsevern. Det har lenge vært en kjensgjerning at mange barn og unge som bor i barnevernsinstitusjoner, har psykiske helseutfordringer. Men da de fleste barnevernsinstitusjoner mangler den relevante kompetansen, burde barna heller ha fått hjelp i psykisk helsevern. Samarbeidet mellom barnevern og psykisk helsevern har imidlertid vært kritisk dårlig i årevis, noe som alvorlig rammer de aktuelle barna i barnevernsinstitusjonene.</p>
<p>Boken har også et kort avsnitt om plasseringssted. Dermed er vi midt i krisen blant institusjonene, hvor så mange har sviktet, og hvor så få oppfyller behovene til det enkelte barn. En bok som dette har ikke plass til å gå i dybden her, men det hadde vært greit med noen noter som henviste til en rekke aktuelle rapporter i tillegg til NOU 2023: 4.<xref ref-type="fn" rid="fn39"><sup>39</sup></xref></p>
<p>Bokens siste kapittel tar for seg den brysomme taushetsplikten, sammen med opplysningsretten og opplysningsplikten. Her er intet rettslig nytt, men teksten og notene er oppdaterte. Det er særlig bra at den viktige og kritiske boken til Bente Ohnstad og Ylve Gudheim om meldeplikten til barnevernet har fått sin henvisning.<xref ref-type="fn" rid="fn40"><sup>40</sup></xref></p>
</sec><sec><title>Avsluttende kommentarer</title>
<p>Boken vil ganske sikkert fortsatt forvare sin posisjon som en viktig veileder for både studenter og praktikere på barnerettsfeltet. Nå vil nok den nye og omfattende artikkelsamlingen <italic toggle="yes">Barnevernsrett</italic> overta rollen som standardverket om barnevernsrett.<xref ref-type="fn" rid="fn41"><sup>41</sup></xref> Men nærværende bok vil uansett supplere godt og – enn så lenge – være en ledende veileder om barneloven. Innføringen i gjeldende rett er stadig utmerket, kunnskapsmessig som pedagogisk. Som det fremgår av min omtale foran, savner jeg imidlertid noen kommentarer og henvisninger til flere aktuelle utredninger og problemstillinger. Riktignok er ikke dette en debattbok, men en bok som først og fremst skal belyse gjeldende rett. Men i lys av både forfatternes faglige autoritet og at en så sentral bok på feltet foreligger i ny utgave, er det et savn at en del relevante lovforslag og viktige debattema bare berøres i beskjeden grad eller ikke gis en omtale.</p>
</sec></body>
<back>
<fn-group>
<fn id="fn1"><label>1</label><p>Kommentar fra FABs redaksjon: Denne bokmeldingen sprenger malen for slike meldinger. Men forfatteren påpeker at meldingen på denne måten presenterer ulike synspunkter på både barneretten og barnevernsretten, og derved kan rettferdiggjøre en slik lengde. – Andersland anmeldte for øvrig førsteutgaven i <italic toggle="yes">FAB</italic> 2014, s. 260–264.</p></fn>
<fn id="fn2"><label>2</label><p>I den seneste tid for eksempel: NOU 2023: 7 <italic toggle="yes">Trygg barndom, sikker fremtid. Gjennomgang av rettssikkerheten for barn og foreldre i barnevernet</italic> og NOU 2023: 24 <italic toggle="yes">Med barnet hele vegen. Barneverninstitusjoner som har barns tillit</italic>. Her kan også nevnes den nye og omfattende artikkelsamlingen <italic toggle="yes">Barnevernsrett</italic>, redigert av Elisabeth Gording Stang og Kirsten Sandberg, 2023 (anmeldt i <italic toggle="yes">FAB</italic> 2/2024, s. 170–178).</p></fn>
<fn id="fn3"><label>3</label><p><italic toggle="yes">Vårt felles ansvar – ny retning for barnevernets institusjonstilbud.</italic> Fremlagt 26. april 2024 av barneministeren, helse- og omsorgsministeren, justisministeren, kunnskapsministeren og kommunalministeren. – Strategien er delvis kritisert i en kronikk i <italic toggle="yes">Klassekampen</italic> 13. mai 2024 (Andersland, Geir Kjell, «For lite, for sent»).</p></fn>
<fn id="fn4"><label>4</label><p>Barnevernsloven, vedtatt i 2021, bygger på svært grundige forarbeider og en lang høringsprosess, jf. særlig NOU 2016: 16 <italic toggle="yes">Ny barnevernslov. Sikring av barns rett til omsorg og beskyttelse</italic>, Prop. 133 L (2020–2021) <italic toggle="yes">Lov om barnevern (barnevernloven) og lov om endringer i barnevernloven.</italic></p></fn>
<fn id="fn5"><label>5</label><p>Se for eksempel Andersland, Geir Kjell (red.), <italic toggle="yes">De Castbergske barnelover 1915–2015</italic>, Cappelen Damm Akademisk 2015. Se også FNs menneskerettighetserklæring fra 1948 og artikkel 25 som sidestiller barn født i og utenfor ekteskap, i tydelig slektskap med Castbergs tankegods.</p></fn>
<fn id="fn6"><label>6</label><p>Se <italic toggle="yes">De Castbergske barnelover</italic>, s. 102–140. Se også Oppedal, Mons, «Retten til materiell velferd» i Høstmælingen, Kjørholt og Sandberg (red.), <italic toggle="yes">Barnekonvensjonen</italic>, 4. utgave, Universitetsforlaget 2020.</p></fn>
<fn id="fn7"><label>7</label><p>Boken <italic toggle="yes">De Castbergske barnelover 1915–2015</italic> er riktignok tatt med i litteraturoversikten, men lovene er ikke nevnt noe sted hverken i tekst eller noter. Lovene tilhører en barnerettslig arv som norske akademikere snarere burde være stolt over enn å glemme.</p></fn>
<fn id="fn8"><label>8</label><p>Se Rt. 2004 s.811, Rt. 2012 s.1985, Rt. 2012 s. 2039 og 2015 s. 1388. Smith, Lucy, «Barnets beste og barnets uttalerett», <italic toggle="yes">FAB</italic> 2004, s. 223–231.</p></fn>
<fn id="fn9"><label>9</label><p>HR-2019-1230-A. Dommen handler om en mor som flytter «hjem» til Italia og sine foreldre med to barn på fem og seks år, i strid med farens ønske og som til da hadde hatt et omfattende samvær og et nært forhold til barna. Barna på fem og seks år ble ikke hørt.</p></fn>
<fn id="fn10"><label>10</label><p>I en metastudie av 60 enkeltundersøkelser (Nielsen 2018) fremkommer at barn med delt fast bosted skårer bedre på en rekke faktorer enn de som bor fast hos en av foreldrene, også når foreldrene har store konflikter. Dette forklares med at fordelene for barn ved å ha et nært og tett forhold til begge foreldrene veier tyngre enn foreldrenes konflikter. Se ellers NOU 2020: 14 kapittel 11.3.3.4 <italic toggle="yes">Kunnskapsstatus</italic>, s. 197–200. SSBs rapport <italic toggle="yes">Delt bosted for barn etter samlivsbrudd</italic> fra 2022 med samme innhold er omtalt i BFDs høringsnotat om forslag til endringer i barneloven, sendt 18. juni 2024. Høringsfrist: 8. september 2024.</p>
<p>Se også Kristin Skjørtens grundige gjennomgang av lagmannsrettsdommer fra 2019 om foreldreansvar etter barneloven, <italic toggle="yes">FAB</italic> 2023, s. 196–214. Skjørten påviser flere tilfeller av ulik skjønnsvurdering fra dommernes side. Her er eksempler på både at store samarbeidsproblemer var et hovedargument mot felles foreldreansvar, og at de samme utfordringer ikke hindret felles foreldreansvar. Skjørten drøfter tematikken i lys av hvorvidt det legges størst vekt på avgjørelsesmyndigheten som foreldreansvaret innebærer, eller om det er foreldreansvarets omsorgsplikt som bør stå i forgrunnen.</p></fn>
<fn id="fn11"><label>11</label><p>Se foregående note.</p></fn>
<fn id="fn12"><label>12</label><p>Høringsnotat «Forslag til endringer til endringer i barneloven mv. – Likestilt foreldreskap og felles omsorg for barn etter samlivsbrudd». Sendt på høring 18. juni 2024. Høringsfrist: 8. september 2024.</p></fn>
<fn id="fn13"><label>13</label><p>En av de mest toneangivende uttalelser om tyngden av hensynet til barnets interesser kommer fra Høyesteretts dom inntatt i Rt. 2015 s. 93 avsnitt 65 (Maria-dommen).</p></fn>
<fn id="fn14"><label>14</label><p>Forslag til ny § 1-4 <italic toggle="yes">Barnet sin rett til familieliv.</italic></p></fn>
<fn id="fn15"><label>15</label><p>Dybfest (2019) s. 50, omtalt i boken s. 147.</p></fn>
<fn id="fn16"><label>16</label><p>HR-2022-1859-U avsnitt 17.</p></fn>
<fn id="fn17"><label>17</label><p>NOU 2020: 14 Lovforslag § 11-7 (alternativ 1 og alternativ 2), se også gjennomgang av utvalgets diskusjoner i kapittel 15.11.5.2 s. 311–312.</p></fn>
<fn id="fn18"><label>18</label><p>I BFDs høringsnotat, jf. note 12, er tematikken knyttet til samværshindring grundig drøftet i kapittel 6.</p></fn>
<fn id="fn19"><label>19</label><p>Se NOU 2020: 14 s. 231 og NOU: 2008: 9, punkt 11.3.</p></fn>
<fn id="fn20"><label>20</label><p>Stortingsvedtak 714 og 715 (09.03.2021).</p></fn>
<fn id="fn21"><label>21</label><p>EMD 2019: <italic toggle="yes">Case of Pisica v. the Republic of Moldova. --</italic> Bernet, W. (2021). Recurrent Misinformation Regarding Parental Alienation Theory. <italic toggle="yes">The American Journal of Family Therapy 1-15.</italic> Se også Meland, Eivind: Foreldrefremmedgjøring, <italic toggle="yes">Tidsskrift for Norsk psykologforening</italic>, publisert 23. juni 2023.</p></fn>
<fn id="fn22"><label>22</label><p>Bernt, Camilla og Strandbakken, Asbjørn, «Samværssabotasje og barnebidrag», <italic toggle="yes">FAB</italic> 2022, s. 149–153.</p></fn>
<fn id="fn23"><label>23</label><p>Rapport fra Helsetilsynet 4/24.</p></fn>
<fn id="fn24"><label>24</label><p>Se tilsvarende oppfatning i Hagen, Gerd (2001), <italic toggle="yes">Barnevernets historie</italic>, s. 21.</p></fn>
<fn id="fn25"><label>25</label><p>Ericsson, Kjersti, «Seksualitetens problembærere i barnevernet», <italic toggle="yes">Tidsskriftet Norges Barnevern</italic> nr. 4/2021, s. 238–254. Om dette tema, se også Haande, Olaf, <italic toggle="yes">Jeg var en Bastøygutt</italic>, Falken forlag 1952, og Ustvedt, Yngvar, <italic toggle="yes">Djevleøya i Oslofjorden</italic>, J.W. Cappelen forlag 2000.</p></fn>
<fn id="fn26"><label>26</label><p>Debatten om etableringen av vergeråd som nytt beslutningsorgan i barnevernssaker, i stedet for å la avgjørelsen ligge til de ordinære domstoler, var en viktig forløper til diskusjonene som senere førte til opprettelsen av de domstolslignende fylkesnemnder i 1992. Den samme debatten, med motsatt konklusjon (forslag om avvikling av nemndene og overføring av alle barnerettssaker til utvalgte tingretter), ble gjentatt i Særdomstolsutvalget (NOU 2017: 8. – Se også Andersland: Fra vergeråd til familiedomstol? <italic toggle="yes">FAB</italic> 2014, s. 127–141.</p></fn>
<fn id="fn27"><label>27</label><p>Se blant annet Norges nasjonale institusjon for menneskerettigheter: <italic toggle="yes">Årsmelding Dokument 6</italic> (2016–2017). Forskjellsbehandlingen ble også kritisert i FNs barnekomites siste rapport om norsk etterlevelse av barnekonvensjonen (2018): <italic toggle="yes">Concluding observations on the combined 5th and 6th periodic reports of Norway</italic>.</p></fn>
<fn id="fn28"><label>28</label><p>Strand Lobben mfl. mot Norge i storkammer 10. september 2019 (EMD-2013-38283), Abdi Ibrahim mot Norge i storkammer 10. desember 2021, HR-2020-661-S, HR-2020-662-S, HR-2020-663-S.</p></fn>
<fn id="fn29"><label>29</label><p>Helsetilsynet, Rapport 4/2024.</p></fn>
<fn id="fn30"><label>30</label><p>Psykologene Heidi Wittrup Djup og Ragnhild Elisabeth Pettersen har skrevet en viktig tekst om bruk av sakkyndige i barnevernssaker. Teksten er inntatt i Andersland, Geir Kjell, <italic toggle="yes">Barneverns- og helsenemnda. En lærebok</italic>, Fagbokforlaget 2022, s. 101–136.</p></fn>
<fn id="fn31"><label>31</label><p>Se særlig Helsetilsynet 2019, <italic toggle="yes">Det å reise vasker øynene. Gjennomgang av 106 barnevernssaker.</italic></p></fn>
<fn id="fn32"><label>32</label><p>Prop. 133 L (2020–2021) s. 202.</p></fn>
<fn id="fn33"><label>33</label><p>R-2020-661-S avsnitt 96 og HR-2020-662-S avsnitt 55–57.</p></fn>
<fn id="fn34"><label>34</label><p>Se også Alvik, Ingunn Festøy, <italic toggle="yes">Samvær etter omsorgsovertakelser – en undersøkelse av praksis fra fylkesnemnder og lagmannsretter</italic>, OsloMet Skriftserie 2021 nr. 4.</p></fn>
<fn id="fn35"><label>35</label><p>HR-2020-1967-A, HR-2021-474 -A.</p></fn>
<fn id="fn36"><label>36</label><p>NOU 2020: 14 <italic toggle="yes">Ny barnelov</italic> § 6-7 Barnets sin rett til personvern og vern om privatlivet</p></fn>
<fn id="fn37"><label>37</label><p>Se f.eks. Strand Lobben mot Norge (EMD-2023-37283) og Abdi Ibrahim mot Norge (EMD-2016-15379).</p></fn>
<fn id="fn38"><label>38</label><p>NOU 2023: 4 <italic toggle="yes">Med barnet hele vegen. Barnevernsinstitusjoner som har barns tillit.</italic></p></fn>
<fn id="fn39"><label>39</label><p>Helsetilsynet 2021, <italic toggle="yes">Tvangsbruk i barneverninstitusjoner – Omfang av tvangsbruk og fylkesmennenes klagebehandling av tvangsbruk i 2019</italic> ; Barneombudet 2020, <italic toggle="yes">De tror vi er shitkids</italic>. Rapport om barn på barneverninstitusjon; Riksrevisjonen 2020, <italic toggle="yes">Riksrevisjonens undersøking av om statlege barneversmyndigheiter sikrar det beste for barn i barneverninstitusjonar.</italic> Dokument 3: 7 (2019–2020).</p></fn>
<fn id="fn40"><label>40</label><p>Ohnstad, Bente og Gudheim, Ylve, <italic toggle="yes">Meldeplikt til barnevernet – er det nok å være bekymret?</italic>, Ordskifte forlag 2019.</p></fn>
<fn id="fn41"><label>41</label><p>Se note 2.</p></fn>
</fn-group>
</back>
</article>
