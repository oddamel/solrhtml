<?xml version="1.0" encoding="UTF-8"?>
<!DOCTYPE article PUBLIC "-//NLM//DTD JATS (Z39.96) Journal Archiving and Interchange DTD v1.2 20190208//EN" "JATS-1.2/JATS-archivearticle1.dtd">
<article xmlns:xlink="http://www.w3.org/1999/xlink" xmlns:mml="http://www.w3.org/1998/Math/MathML" xmlns:ali="http://www.niso.org/schemas/ali/1.0/" xmlns:xsi="http://www.w3.org/2001/XMLSchema-instance" article-type="research-article" xml:lang="no" dtd-version="1.2"><front>
<journal-meta>
<journal-id journal-id-type="publisher-id">fab</journal-id>
<journal-id journal-id-type="doi">10.18261/issn.0809-9553</journal-id>
<journal-title-group><journal-title>Tidsskrift for familierett, arverett og barnevernrettslige spørsmål</journal-title></journal-title-group>
<issn publication-format="electronic">0809-9553</issn>
</journal-meta>
<article-meta>
<article-id pub-id-type="doi">10.18261/fab.22.3.3</article-id>
<article-categories>
<subj-group subj-group-type="heading"><subject>Artikler</subject></subj-group>
<subj-group subj-group-type="research-pub"><compound-subject><compound-subject-part content-type="code">rp</compound-subject-part></compound-subject></subj-group>
</article-categories>
<title-group>
<article-title>Belastning av boutgifter ved samboerskifte – en kritisk analyse av Rt. 2011 s. 1168</article-title>
</title-group>
<contrib-group>
<contrib>
<string-name name-style="western">
<given-names>Adrian</given-names> <surname>Lillefjære</surname>
</string-name>
<bio>
<p>Adrian Lillefjære har mastergrad i rettsvitenskap fra Universitet i Oslo fra 2019. Han har for tiden permisjon fra sin stilling som advokat i Advokatfirmaet Meland AS, og er dommerfullmektig i Telemark tingrett og sensurerer eksamensoppgaver i blant annet familierett ved Universitetet i Oslo.</p>
</bio>
<email>adrian.lillefjaere@hotmail.com</email>
</contrib>
</contrib-group>
<pub-date iso-8601-date="2024-10-15" publication-format="electronic" date-type="pub">
<day>15</day><month>10</month><year>2024</year>
</pub-date>
<issue>3</issue>
<fpage>220</fpage>
<lpage>236</lpage>
<permissions>
 <copyright-statement>Copyright © H. Aschehoug &amp; Co. (W. Nygaard) AS - Universitetsforlaget 2024</copyright-statement>
 <copyright-year>2024</copyright-year>
 <copyright-holder>H. Aschehoug &amp; Co. (W. Nygaard) AS</copyright-holder>
 </permissions>
<self-uri content-type="pdf" xlink:href="fab.22.3.3.pdf" />
<abstract>
<p>Frem til 2011 var det i rettspraksis og juridisk litteratur antatt at forbruksutgifter som knyttet seg til samboernes felles hjem, var utgifter de skulle dele, selv om boligen var heleid av eiersamboeren. Sverdrup har analysert Rt. 2011 s. 1168 og vist til at det virker som om Høyesterett mener at alminnelige boutgifter, som rentekostnader og vedlikeholdsutgifter, likevel ikke er fellesutgifter i disse tilfellene. Artikkelen bygger videre på Sverdrups analyser. Det fastslås at fremgangsmåten i Rt. 2011 s. 1168 avviker fra den benyttet i Rt. 2011 s. 1176. Dommene ble behandlet på samme dag og i sammenheng med hverandre. Analysen viser at det i Rt. 2011 s. 1176 benyttes en fremgangsmåte som tilsier at boutgiftene er felles. Når dommene ses i sammenheng med de øvrige rettskildene, konkluderes det med at denne typen boutgifter knyttet til den enes eneeide bolig er felles.</p>
</abstract>
<kwd-group>
<title>Nøkkelord</title>
<kwd>forbrukskostnader</kwd>
<kwd>renter</kwd>
<kwd>vedlikehold</kwd>
<kwd>fellesbolig</kwd>
<kwd>domstolkning</kwd>
<kwd>samboere</kwd>
</kwd-group>
</article-meta>
</front>
<body>
<sec><title>1 Innledning<xref ref-type="fn" rid="fn1"><sup>1</sup></xref></title>
<p>Hovedregelen ved samlivsbrudd er at hver samboer beholder sine egne eiendeler og verdier.<xref ref-type="fn" rid="fn2"><sup>2</sup></xref> Har det skjedd store verdioverføringer fra den ene samboeren til den andre uten at sameie er stiftet, kan dette føre til urimelige resultater. Av den grunn har det i rettspraksis blitt utviklet regler om at merbidragsyteren kan tilkjennes et vederlagskrav fra mottakersamboeren. I Rt. 1984 s. 497 uttalte Høyesterett at vederlagskrav kunne tilkjennes ut fra «alminnelige berikelses- og restitusjonsprinsipper og på rimelighetsbetraktninger» (s. 504). Uttalelsen etterlot tvil om vilkårene var alternative.<xref ref-type="fn" rid="fn3"><sup>3</sup></xref> Høyesterett presiserte imidlertid i Rt. 2000 s. 1089 at det kreves både at mottakersamboeren har blitt tilført en ikke uvesentlig berikelse, og at det må være rimelig å tilkjenne vederlagskrav (s. 1094 og 1095).<xref ref-type="fn" rid="fn4"><sup>4</sup></xref> Kriteriene er også bestemmende for vederlagskravets størrelse. Den tilførte økonomiske fordelen utgjør ytterrammen for vederlagskravet, mens man i rimelighetsvurderingen fastsetter hvilket beløp som skal tilkjennes innenfor denne rammen.</p>
<p>Ved å betale mer enn <italic toggle="yes">sin andel</italic> av de felles forbruksutgiftene kan bidragsyteren tilføre mottakersamboeren en økonomisk fordel. I Rt. 2011 s. 1168 konstaterte Høyesterett for første gang at en samboer skal stå for halvparten av felleskostnadene (avsnitt 30). Saken ble behandlet i sammenheng med avgjørelsen inntatt i Rt. 2011 s. 1176, og under henvisning til den førstnevnte dommen kom man her til samme konklusjon (avsnitt 20). Avgjørelsene, i hovedsak Rt. 2011 s. 1168, har blitt analysert av Sverdrup. Et spørsmål hun særlig tar opp i sine analyser, er om dommen inntatt i Rt. 2011 s. 1168 skal tolkes dit hen at boutgiftene er en del av familiens fellesutgifter når paret bor i den ene samboerens heleide bolig. Jeg skal nærmere redegjøre for hennes syn nedenfor, men i korte trekk uttalte hun at det virker som om Høyesterett i Rt. 2011 s. 1168 mente at boutgiftene ikke skulle være felles, fordi det var i rimelighetsvurderingen de ble ansett som relevante. Tanken er at dersom de hadde blitt ansett som felles, ville de ha blitt trukket inn som et verdiminus ved beregningen av hvilken økonomisk fordel den ikke-eiende samboeren hadde ytt til eiersamboeren.<xref ref-type="fn" rid="fn5"><sup>5</sup></xref></p>
<p>Artikkelens problemstilling er å drøfte om forbruksutgifter knyttet til samboernes felles bopel er å anse som fellesutgifter når boligen ikke er i sameie mellom samboerne. Med forbrukskostnader knyttet til bolig siktes det her særlig til rentekostnader på boliglån og alminnelige vedlikeholdskostnader. For å besvare dette spørsmålet starter jeg i punkt 2 med å gjennomgå hva som var rettstilstanden før Høyesterett avsa de to dommene i 2011. Jeg begynner med å undersøke rettspraksis, og det som må anses for å være hovedregelen om når en forbrukskostnad skal være felles. Deretter holder jeg standpunktene opp mot rimelighetshensynene som gjør seg gjeldende. Etter dette analyserer jeg dommene i punkt 3. Punktet starter med å redegjøre for Sverdrups analyser av Rt. 2011 s. 1168. Da Sverdrups analyser i liten grad behandler Rt. 2011 s. 1176, foretas det deretter en mer selvstendig analyse av denne. Som analysen vil vise, mener jeg at Høyesterett i disse to avgjørelsene benyttet seg av ulike fremgangsmåter. I Rt. 2011 s. 1168 hensyntas boutgiftene ved rimelighetsvurderingen, mens i Rt. 2011 s. 1176 dras de inn ved beregningen av den økonomiske fordelen. Når dette er gjort, undersøkes det om det vil få noen rettslig konsekvens å benytte de to ulike fremgangsmåtene, og i så fall hva den vil være. Så vurderes det om det var noen ulike faktiske eller rettslige forhold som kunne begrunne den ulike metodebruken, og etter dette gjennomgås underrettspraksis for å se hvordan de to dommene har blitt fulgt opp av ting- og lagmannsrettene. Til slutt vil jeg i punkt 4 trekke trådene sammen og komme med en konklusjon.</p>
</sec><sec><title>2 Rettstilstanden før avsigelsene av Rt. 2011 s. 1168 og Rt. 2011 s. 1176</title>
<p>I Rt. 1984 s. 497 anførte den kvinnelige samboeren at hun hadde stiftet sameie i den mannlige samboerens bolig, og subsidiært anførte hun at hun hadde rett på vederlagskrav. Høyesterett fastslo at kvinnens bidrag var for lave både til å statuere sameie og tilkjenne vederlagskrav. Mannen hadde høyere inntekt enn henne. Han hadde kommet med tilstrekkelige bidrag til partenes husholdning og var den som hadde dekket renter og avdrag på boliglånet. Som ledd i drøftelsen uttalte Høyesterett at «[r]enteutgifter må for øvrig regnes som husleieutgift og således kunne anses som en del av fellesutgiftene» (s. 504). Høyesterett konstaterte dermed klart at renteutgifter er å anse som felles, selv om boligen ikke er i sameie mellom samboerne.</p>
<disp-quote><p>I Rt. 1982 s. 666 viste Høyesterett til at kvinnen som eide boligen, bl.a. hadde betalt boligrentene. Om ekteskapet ikke hadde blitt oppløst, la Høyesterett til grunn at hun ville være avhengig av mannens inntekt, men ikke for mer enn det som ville være hans andel av familiens boutgifter (s. 672). Avgjørelsen bygger etter mitt syn på en forutsetning om at renteutgiftene var å anse som en felles boutgift.<xref ref-type="fn" rid="fn6"><sup>6</sup></xref> Saken omhandlet imidlertid ektefeller som hadde inngått en fullstendig særeieektepakt. I slike tilfeller har delingsoppgjøret mellom ektefellene store likhetstrekk med skifteoppgjøret i samboerforhold. De rettslige og faktiske likhetene mellom en samboer som eier boligen fullt ut, og en ektefelle som har fullstendig særeie på sin bolig, er etter mitt syn så store at dommen bør tas til inntekt for at det samme også gjaldt i samboerforhold. Dette selv om dommer om samboere og ektefeller ikke kan anvendes analogisk.<xref ref-type="fn" rid="fn7"><sup>7</sup></xref></p>
</disp-quote><p>Frem til 2011-dommene ble avsagt, hadde standpunktet i Rt. 1984 s. 497 vært fulgt opp i nærmest samtlige avgjørelser fra ting- og lagmannsrettene som er publisert på Lovdata. Av de tolv underrettsdommene jeg har funnet som tar opp spørsmålet, ble det i elleve avgjørelser lagt til grunn at renteutgifter knyttet til eiersamboerens bolig var å anse som en felleskostnad.<xref ref-type="fn" rid="fn8"><sup>8</sup></xref> I kun én avgjørelse kom lagmannsretten frem til at renteutgiftene ikke var en fellesutgift.<xref ref-type="fn" rid="fn9"><sup>9</sup></xref> I denne avgjørelsen kommenterte lagmannsretten imidlertid ikke forholdet til Høyesteretts avgjørelse i Rt. 1984 s. 497. Skal en underordnet domstol komme til et annet resultat enn Høyesterett, er det nærliggende å tro at dommerne ville ha drøftet hva som skilte den aktuelle saken fra den som ble behandlet av den øverste domstolen. Når dette ikke er gjort, tyder det på at dommerne i lagmannsretten ikke var klar over at Høyesterett hadde inntatt et standpunkt til spørsmålet.</p>
<p>Høyesterett hadde forut for 2011-dommene ikke uttalt seg om klassifiseringen av vedlikeholdskostnader som påløper eiersamboerens bolig. Dette spørsmålet hadde imidlertid blitt adressert i flere avgjørelser fra underrettene. I likhet med hva som var tilfellet for renteutgifter, var rettspraksis fra underrettene ganske samstemt. I alle syv avgjørelsene jeg har funnet som adresserer spørsmålet, kom rettene frem til at denne typen kostnader var å anse som felleskostnader.<xref ref-type="fn" rid="fn10"><sup>10</sup></xref> Standpunktene om at både rente- og vedlikeholdsutgifter er å anse felles utgifter, ble også lagt til grunn i juridisk litteratur forut for 2011-dommene – av Sverdrup, Lødrup og Holmøy i ulike bøker og artikler.<xref ref-type="fn" rid="fn11"><sup>11</sup></xref></p>
<p>Spørsmålet videre er hvordan dette harmonerer med hovedregelen om hva som skal regnes for å være en felles forbruksutgift. Sverdrup har lagt til grunn at alle forbruksutgifter som begge har nytt godt av, skal anses som felles, og at vilkåret anses oppfylt dersom kostnaden knytter seg til eiendeler som begge bruker.<xref ref-type="fn" rid="fn12"><sup>12</sup></xref> I lagmannsrettspraksis har man gjerne formulert dette som at utgiften var pådratt i partenes «felles interesse», eller at den parten som ikke eide eller disponerte gjenstanden, hadde en «egeninteresse» i at familien benyttet gjenstanden.<xref ref-type="fn" rid="fn13"><sup>13</sup></xref> Kun der utgiften er pådratt i samboerens «særlige interesse», blir utgiftene ansett som vedkommendes særforbruk.<xref ref-type="fn" rid="fn14"><sup>14</sup></xref> Merk imidlertid at det kun er der særforbruket er høyt at dette tas hensyn til, jf. Rt. 1978 s. 1352.<xref ref-type="fn" rid="fn15"><sup>15</sup></xref> Av disse grunner samsvarer det både godt med rettspraksis før 2011, og hovedregelen om hva som skal være fellesutgifter, dersom rente- og vedlikeholdskostnader anses som felles. Som Sverdrup påpeker, kan dette likevel ikke gjelde dersom de kombinerte rente- og vedlikeholdskostnadene blir mye høyere enn vanlig husleie. I slike tilfeller må kun en del av kostnadene være felles. Dette syntes også forutsatt i Rt. 1982 s. 666 hvor Høyesterett legger til grunn at den ikke-eiende ektefellen skulle svare for sin andel av de <italic toggle="yes">rimelige</italic> boutgiftene (s. 672).<xref ref-type="fn" rid="fn16"><sup>16</sup></xref> Det må etter mitt syn imidlertid gjelde et unntak for situasjoner hvor det er den ikke-eiende samboeren som primært ønsker at man skal bo i boligen. I et slikt tilfelle må utgiftene sies å ha påløpt i vedkommendes interesse.</p>
<p>Selv om hovedregelen fastslår at utgifter som knytter seg til eiendeler begge bruker, er å anse som felles, kan man stille spørsmål om rimeligheten ved at rente- og vedlikeholdsutgifter knyttet til eiersamboerens bolig skal være fellesutgifter. Sverdrup viser til at når en samboer flytter inn i den andres bolig, gis denne liten foranledning til å spare. Paret har jo da det grunnleggende basisgodet tilgjengelig. Vedkommende går glipp av oppsparing, og hektes av boligmarkedet.<xref ref-type="fn" rid="fn17"><sup>17</sup></xref> Hadde eiersamboeren ikke allerede eid en bolig, ville nok de <italic toggle="yes">fleste</italic> samboere før eller siden sammen ha kjøpt en bolig de begge kunne ha skutt penger inn i. Ut fra dette perspektivet kan det fremstå som en ulempe for den ikke-eiende samboeren at eiersamboeren bringer med seg en bolig inn i samboerforholdet. Det kan derfor fremstå som mindre rimelig at den ikke-eiende samboeren må betale utgifter knyttet til det objektet som kan være en medvirkende årsak til at vedkommende sitter igjen med lite eller ingenting ved samlivets opphør.</p>
<p>På den andre siden må man også se hen til den faktiske situasjonen. Den ikke-eiende samboeren bor i en bolig vedkommende ikke eier. De fleste voksne mennesker har kostnader forbundet med det å bo, og når man ikke bor i egen bolig, betaler man i de aller fleste tilfeller leiekostnader. Både rente- og vedlikeholdskostnadene er vanligvis lavere enn det leieutgiftene ville ha vært om man hadde leid en tilsvarende bolig. Utleiere beregner normalt sett en fortjeneste som i hvert fall overstiger kostnader til løpende drift, og ofte dekker leiekostnadene i tillegg store deler av avdragene. I et slikt perspektiv blir det mer økonomisk lønnsomt å bo hos eiersamboeren fremfor å leie, selv om rente- og vedlikeholdskostnadene skulle anses som felles. Ved å betale for de alminnelige vedlikeholdskostnadene knyttet til boligen sørges det også for at standarden opprettholdes, hvilket er noe begge samboerne får glede av. Det er også rimelig at den ikke-eiende-samboeren er med på å betale for noe av den slitasjen vedkommende selv, og eventuelle barn, har påført boligen ved bruk.</p>
<disp-quote><p>Annerledes stiller det seg for større påkostninger hvor verdien fortsatt er i behold ved samlivets opphør.<xref ref-type="fn" rid="fn18"><sup>18</sup></xref> Årsaken til at dette nevnes særskilt, er at grensegangen mellom påkostning og vedlikehold/forbruk ikke er fastslått i praksis.<xref ref-type="fn" rid="fn19"><sup>19</sup></xref> Slik jeg ser det, bør man anlegge noenlunde lik betraktning som i skatteretten. I Rt. 1940 s. 594 la Høyesterett til grunn at vedlikehold er arbeider som utføres for å bringe objektet tilbake til den stand det en gang har hatt. I motsetning til det som gjelder i skatteretten, bør man imidlertid i familieretten legge til grunn et påkostningsbegrep som kun tar hensyn til den stand boligen har hatt i samboerskapets varighet. Påkostninger som er i behold, vil eiersamboeren fortsatt få glede av etter samlivets opphør, enten i form av bruk eller ved et salg. Dette er imidlertid ikke tilfellet for den ikke-eiende parten, og da bør samboeren som medvirket til anskaffelsen, få godskrevet disse som ervervsbidrag – dersom de er av en viss størrelse.<xref ref-type="fn" rid="fn20"><sup>20</sup></xref></p>
</disp-quote><p>Oppsummert kan man si at rimelighetshensynene spriker i hver sin retning hva gjelder spørsmålet om rente- og vedlikeholdskostnadene bør anses som en felles utgift. Slik jeg ser det, er det mest rimelig om boutgiftene anses som felles. Om dette ikke hadde vært tilfellet, ville den ikke-eiende samboeren kunne bodd gratis hos den andre i en årrekke, og det er lite rimelig at man ikke skal være med på å bidra til å dekke forbrukskostnader knyttet til det viktigste basisgodet familien har. Eiersamboeren har ved anskaffelsen skaffet familien et stabilt sted å bo, og det fremstår som lite rimelig om vedkommende må bære lasset alene til den største utgiftsposten en familie vanligvis har. Selv om hensynet til at den ikke-eiende samboeren har vært hektet av boligmarkedet også er tungtveiende, er dette etter mitt syn ikke vektig nok til å trumfe de øvrige rimelighetshensynene, eller at man bør fravike den angitte hovedregelen. Om det åpnes for at hovedregelen skal fravikes ut fra et rimelighetsskjønn, vil dette også kunne føre til en uklar regel som åpner for prosess. Som Sverdrup påpeker, er det en fordel med klare regler på dette området.<xref ref-type="fn" rid="fn21"><sup>21</sup></xref> Slik jeg ser det, bør man heller ved rimelighetsvurderingen ta hensyn til at den ikke-eiende samboeren har stått utenfor boligmarkedet. Hvor mye man skal vektlegge dette hensynet, bør avhenge av de konkrete omstendighetene i saken. Dette gjelder særlig den ikke-eiende samboerens økonomiske utsikter til å kunne ha skaffet egen bolig, hvor man samtidig hensyntar at disse kan ha blitt dårligere som følge av omsorg for felles barn. På bakgrunn av dette mener jeg også at rimelighetshensynene underbygde den regelen som var fastslått i rettspraksis og juridisk teori, om at boutgiftene skulle være felles.</p>
</sec><sec><title>3 Analyse av Rt. 2011 s. 1168 og Rt. 2011 s. 1176</title>
<p>I Rt. 2011 s. 1168 hadde partene vært samboere i 16 år og hadde to fellesbarn. Kvinnen var ubemidlet ved samlivsstart, mens mannen eide en nesten fullt belånt bolig. Fra 1991 til 1996 var kvinnen hjemme med barn, mens mannen hadde ordinær lønn. I perioden 1996–2003 tjente hun nesten det dobbelte av mannen, mens fra 2003 til samlivsbruddet i 2007 var hun delvis deltidsarbeidende, delvis deltidsstudent og delvis arbeidsledig. Mannen jobbet mye i utlandet, og hun hadde eneansvar for fellesbarna i lengre perioder. Hele inntekten hennes gikk til dekning av forbrukskostnader. Ved samlivsbruddet var hun fortsatt ubemidlet, mens mannen hadde verdier i form av bolig og firma for om lag 5 millioner kroner. Dommen omhandlet lemping av deres oppgjørsavtale, og Høyesterett tok prejudisiell stilling til hva kvinnen ville ha mottatt i vederlag. Det ble først fastslått at hun hadde tilført mannen en økonomisk fordel på 500 000 kroner. I den etterfølgende rimelighetsvurderingen ble det kun trukket inn at kvinnen hadde bodd gratis i mannens bolig, og hennes eventuelle vederlagskrav ble her nedjustert til 200 000 kroner.</p>
<p>I sine analyser av dommen har Sverdrup uttalt at det er usikkert om Høyesterett har medregnet boliglånsrenter og vedlikehold av bolig i familiens forbrukskostnader, men at det virker som om disse har blitt ekskludert fra fellesutgiftene.<xref ref-type="fn" rid="fn22"><sup>22</sup></xref> Hennes analyser har fått tilslutning av Lund-Andersen, mens Fredwall har vist til dem uten å ta avstand.<xref ref-type="fn" rid="fn23"><sup>23</sup></xref> Standpunktet skyldes at Høyesterett ved rimelighetsvurderingen kun trakk inn det at den kvinnelige samboeren hadde bodd gratis i mannens hus. Tanken er at dersom Høyesterett hadde regnet boliglånsrenter og vedlikeholdskostnader som felles, ville retten isteden tatt hensyn til disse kostnadene ved beregningen av den økonomiske fordelen kvinnen hadde tilført mannen.<xref ref-type="fn" rid="fn24"><sup>24</sup></xref> Bakgrunnen for hennes standpunkt er at når den økonomiske fordelen fastsettes, blir det tatt hensyn til alle bidrag samboerne har gitt til dekning av fellesutgifter. Dette er ikke noe Høyesterett har uttalt uttrykkelig, men begrunnelsen ligger i dagen.<xref ref-type="fn" rid="fn25"><sup>25</sup></xref> Kunne man bare ha sett hen til den vederlagssøkende samboerens dekning av forbruksutgifter, ville man vanskelig kunne ha sagt at vedkommende hadde tilført den andre samboeren en økonomisk fordel dersom de begge har bidratt på lik linje. En annen løsning ville ha åpnet for at vederlagskrav kunne ha blitt tilkjent ut fra rene rimelighetsbetraktninger, og dette har Høyesterett uttrykkelig avvist, jf. Rt. 2000 s. 1089 (s. 1094–1095).</p>
<p>Det skal dermed foretas en differansevurdering når den økonomiske fordelen beregnes. Den økonomiske fordelen utgjør summen bidragsyteren har betalt av felleskostnadene, etter at mottakerens bidrag har blitt fratrukket.<xref ref-type="fn" rid="fn26"><sup>26</sup></xref> Dette gjør at dersom Høyesterett hadde ansett boutgiftene som felles, ville det ikke vært rom for å redusere kvinnens vederlagskrav i rimelighetsvurderingen ut fra et «bo-gratis-synspunkt». Siden man ved differansevurderingen skal ta hensyn til bidrag som går begge veier, kunne Høyesterett i utgangspunktet ikke ha ansett kvinnen i Rt. 2011 s. 1168 for å ha bodd gratis når man kom frem til rimelighetsvurderingen dersom utgiftene hadde blitt regnet som felles.<xref ref-type="fn" rid="fn27"><sup>27</sup></xref> Disse ville da ha utgjort et verdiminus for henne ved beregningen av den økonomiske fordelen. Skal boligrenter og vedlikeholdskostnader regnes som fellesutgifter, er det kun der boliglånet er nedbetalt før samlivsstart, og det ikke har påløpt nevneverdige vedlikeholdskostnader, at bo-gratis-synspunktet kan anvendes i rimelighetsvurderingen.<xref ref-type="fn" rid="fn28"><sup>28</sup></xref></p>
<p>Siden det ikke eksplisitt sies hva disse utgiftene skal regnes som, er det imidlertid vanskelig å vite nøyaktig hvordan Høyesterett har tenkt.<xref ref-type="fn" rid="fn29"><sup>29</sup></xref> Derfor sier heller ikke Sverdrup mer enn at det «ser ut til» at Høyesterett ekskluderte disse utgiftene fra felleskostnadene, mens Lund-Andersen sier at det er et «åbent spørgsmål».<xref ref-type="fn" rid="fn30"><sup>30</sup></xref> Den eneste måten Høyesterett kan ha tatt hensyn til rente- og vedlikeholdsutgiftene ved beregningen av den økonomiske fordelen, altså der man drøfter betydningen av betalte/manglende betaling av fellesutgifter, er om retten belastet kvinnen for bokostnadene to ganger. Dette har imidlertid formodningen mot seg, og det er heller ikke noe i dommen som tyder på dette. Det virker dermed som om Høyesterett i denne avgjørelsen ekskluderer rente- og vedlikeholdskostnadene fra de utgiftene som skal regnes som felles. Når Høyesterett da bare har latt den manglende betalingen av rente- og vedlikeholdsutgiftene være et skjønnsmoment i rimelighetsvurderingen, fremfor å ta hensyn til disse ved beregningen av den økonomiske fordelen, må andre rettsanvendere som hovedregel benytte samme fremgangsmåte som det vår øverste domstol har gjort.<xref ref-type="fn" rid="fn31"><sup>31</sup></xref> Som jeg vil vise nedenfor, er det imidlertid en klar overvekt av lagmannsrettsavgjørelser avsagt i tiden etter dommen som ikke følger samme metode som Høyesterett benyttet her.</p>
<p>Sverdrups vurdering av rettstilstanden på dette punktet gjøres kun på bakgrunn av Rt. 2011 s. 1168 – som hun omtaler som «prinsippdommen».<xref ref-type="fn" rid="fn32"><sup>32</sup></xref> Siden Rt. 2011 s. 1176 dreier seg om det samme spørsmålet, har imidlertid også denne dommen relevans for spørsmålet. I denne saken var samboerne uformuende, men mannen eide en fullt ut belånt bolig til 1,1 millioner kroner som partene bodde i. Begge betalte forbrukskostnader, men til forskjell fra mannen brukte kvinnen hele sin inntekt på dette. Da det syv år lange samlivet var over, hadde mannens boliggjeld blitt nedbetalt med cirka 330 000 kroner, og markedsstigningen hadde ført til at boligens verdi hadde økt til 1,8 millioner kroner. Kvinnen var på sin side fortsatt ubemidlet. Hun krevde vederlagskrav fra mannen, men Høyesterett avviste dette med den begrunnelse at hun ikke hadde bidratt til å dekke mer enn halvparten av forbrukskostnadene.</p>
<p>Som påpekt foran ble betydningen av boutgiftene trukket inn i rimelighetsvurderingen i Rt. 2011 s. 1168. I Rt. 2011 s. 1176 tok ikke Høyesterett stilling til om det var rimelig å tilkjenne kvinnen vederlagskrav. Høyesterett mente at kvinnen ikke hadde tilført mannen noen økonomisk fordel, og foretok ingen subsidiær drøftelse av rimelighetsvilkåret. Boutgiftene ble imidlertid likevel ansett som relevante i dommen. Ved vurderingen av om det økonomiske vilkåret var oppfylt, fastslo Høyesterett først at kvinnens bidrag til felleskostnadene i gjennomsnitt var 10 000 kroner i måneden (avsnitt 23). Deretter undersøkte Høyesterett om kvinnen med disse betalingene hadde tilført mannen en økonomisk fordel. I den forbindelse uttalte Høyesterett at disse midlene skulle «dekke alle utgifter til hennes livsopphold, herunder <italic toggle="yes">tilgang til bolig</italic>, bil, mat, og hundehold» (avsnitt 24 – min utheving). Her blir dermed boutgiftene trukket inn i vurderingen av hvem av samboerne som hadde bidratt mest til «partenes samlede utgifter» (avsnitt 23). At Høyesterett her brukte en annen formulering enn i Rt. 2011 s. 1168, er det etter mitt syn ingen grunn til å legge vekt på. Årsaken til at man formulerte seg annerledes, var trolig at kvinnen i Rt. 2011 s. 1176 rent faktisk hadde betalt boutgifter, mens kvinnen i Rt. 2011 s. 1168 ikke hadde gjort det. Det er derfor naturlig at Høyesterett brukte ulike formuleringer. I tillegg er det ulike dommere som var førstvoterende og skrev dommene. Etter mitt syn er det klart at Høyesterett her siktet til den samme type utgifter, og det ser derfor ut som om Høyesterett i denne avgjørelsen anså at boutgiftene skulle regnes som samboernes felles forbruksutgifter.</p>
<p>Siden man i rimelighetsvurderingen uansett kan ta hensyn til den manglende betalingen av bokostnader, kan det imidlertid spørres om det overhodet får betydning at kostnadene ikke trekkes inn ved vurderingen av om det første vilkåret for vederlagskrav er oppfylt. Har en samboer f.eks. tilført den andre samboeren en økonomisk fordel på rundt 700 000 kroner, og fordelen av å bo vederlagsfritt verdsettes til 200 000 kroner, har det liten betydning for sluttresultatet om bo-gratis-synspunktet trekkes inn som et verdiminus ved beregningen av den økonomiske fordelen eller i rimelighetsvurderingen. Utfallet ville etter alt å dømme ha blitt likt. Imidlertid viser dette eksempelet bare hva løsningen kan bli i et enkelttilfelle, og resultatet kan bli forskjellig ut fra sakens omstendigheter.</p>
<p>Når bo-gratis-synspunktet kun blir et skjønnsmoment, vil retten relativt fritt kunne bestemme hvordan det skal vektlegges, og enkelte ganger vil den kunne anse det som urimelig om vederlagskravet nedsettes på dette grunnlaget.<xref ref-type="fn" rid="fn33"><sup>33</sup></xref> Dersom paret allerede disponerer en bolig som er eid av den ene, vil nok ikke mange par spare seg opp mye kapital siden de allerede har det nødvendige basisgodet tilgjengelig. Mange vil nok da heller øke forbruket.<xref ref-type="fn" rid="fn34"><sup>34</sup></xref> Dette kan igjen medføre at den ikke-eiende samboeren ikke sitter igjen med verdier etter samlivet – foruten et vederlagskrav mot eiersamboeren. Om boutgiftene da kun blir et moment i rimelighetsvurderingen, vil dette kunne føre til at vederlagskravet blir høyere enn hvis disse utgiftene hadde blitt hensyntatt ved beregningen av den økonomiske fordelen. I noen tilfeller vil det også kunne føre til at retten tilkjenner et vederlagskrav som ikke ellers ville ha blitt tilkjent. Trekkes momentet inn ved beregningen av den økonomiske fordelen, vil det kunne føre til at terskelen for å tilkjenne vederlagskrav ikke er oppfylt. Har den ene samboeren f.eks. tilført den andre samboeren en økonomisk fordel på 500 000 kroner, og bo-gratis-fordelen hadde blitt verdsatt til 350 000 kroner, ville grunnvilkåret for tilkjennelse av vederlagskrav trolig ikke ha vært oppfylt. Hadde bo-gratis-elementet isteden vært et moment i rimelighetsvurderingen, kunne vederlagskrav blitt tilkjent.</p>
<p>Da det vil kunne få rettslig betydning om de to ulike fremgangsmåtene benyttes, kan det spørres om det var faktiske eller rettslige ulikheter i de to dommene som kunne begrunne at boutgiftene kun skulle være et moment i rimelighetsvurderingen i Rt. 2011 s. 1168, og skulle hensyntas ved beregningen av den økonomiske fordelen i Rt. 2011 s. 1176. Slik jeg ser det, er det fire forhold som må vurderes. De to første forholdene omhandler samlivets varighet og omsorgen for barn. I Rt. 2011 s. 1168 hadde partenes samliv vart i seksten år, og de hadde to felles barn, mens i Rt. 2011 s. 1176 hadde samlivet vart i syv år og partene hadde ikke felles barn. Slik jeg ser det, er ikke dette omstendigheter som kan begrunne at boutgiftene skal vurderes ulikt i de to dommene. Hvorvidt en utgift skal anses som felles, må som nevnt foran avgjøres på bakgrunn av om kostnadene knytter seg til eiendeler begge parter har nytt godt av, og knytter den seg til eiendeler begge bruker, er utgiften normalt felles. Da partene i begge sakskompleksene bodde i eiersamboerens bolig, bør hverken samlivets lengde eller om man har barn, påvirke denne vurderingen. Etter mitt syn tilsier ulikhetene i faktum at det imidlertid hadde vært <italic toggle="yes">større</italic> grunn til å anse bokostnadene som felles i Rt. 2011 s. 1168 enn det var i Rt. 2011 s. 1176.</p>
<p>Har en samboer bodd i eiersamboerens bolig i mange år, er det mer naturlig at vedkommende må dele på boutgiftene enn der samlivet har vært kortere. I lengre samliv har boligen blitt utsatt for mer slitasje av samboerne enn i kortere samliv. Om utgiftene ikke hadde vært felles i lengre samliv, men i kortere, ville dette også ha medført at eiersamboeren over en lengre periode måtte dekke boutgiftene alene, og den ikke-eiende samboeren ville ha fått en enda større fordel av å bo vederlagsfritt. Det vil dermed etter mitt syn gi mindre mening om man i et lengre samboerskap ikke skulle ansett boutgiftene som felles, og ansett dem som felles i et kortere samliv. Dette selv om den ikke-eiende samboeren for en lengre periode vil ha vært hektet av boligmarkedet.</p>
<p>Når samboerne har barn og den ikke-eiende samboeren er hjemmeværende, kan man intuitivt tenke at vedkommende burde slippe å betale for boutgiftene – i hvert fall under de delene av samlivet man var hjemme. En samlivspartner som er hjemmeværende med felles barn, vil imidlertid få godskrevet halvparten av den utearbeidendes inntekt ved fastleggingen av bidrag til investering og forbruk.<xref ref-type="fn" rid="fn35"><sup>35</sup></xref> Den hjemmeværende samboeren vil derfor ikke være skyldig husleie for denne perioden, og det er derfor heller ingen grunn til å ekskludere boutgiftene fra fellesutgiftene som følge av at man har felles barn. Tvert om har barna større interesse i at man har et stabilt sted å bo fremfor å være på leiemarkedet, og barna vil også påføre boligen større slitasje enn om det kun var to voksne som bodde i den. Utgiftene til boligen må dermed i større grad anses for å ha bli pådratt i familiens felles interesse enn når man ikke har barn, og det er derfor større grunn til å anse boutgiftene som felles. Har den hjemmeværende fått en redusert arbeidsevne som følge av hjemmearbeidet, og som følge av dette ikke klarer å betale sin andel av forbruksutgiftene i de etterfølgende delene av samlivet, bør fortsatt boutgiftene tillegges vekt ved beregningen av den økonomiske fordelen. Forholdet må heller tillegges atskillig vekt ved rimelighetsvurderingen.</p>
<p>Den tredje ulikheten knytter seg til avtalerettslige synspunkter. I samboerforhold er stiftelses- og ervervsbidragsreglene deklaratoriske, og samboerne står i utgangspunktet fritt til å inngå den avtalen de måtte ønske.<xref ref-type="fn" rid="fn36"><sup>36</sup></xref> Retten må derfor se hen til eventuelle avtaler mellom samboerne ved vurderingen av om vederlagskrav er aktuelt. I lagmannsrettens dom forut for Rt. 2011 s. 1176 ble det vist til at partene hadde avtalt muntlig at kvinnen skulle bidra til den felles økonomien ved å overføre et fast beløp til mannens konto.<xref ref-type="fn" rid="fn37"><sup>37</sup></xref> Dette var imidlertid ikke tilfellet mellom partene i Rt. 2011 s. 1168. Det kan derfor spørres om forskjellene i dommene kan begrunnes med denne avtalen.</p>
<p>Sverdrup fremholder at det er en forskjell på å ha inngått en avtale om betaling av forbruksutgifter og belastning av forbruksutgifter.<xref ref-type="fn" rid="fn38"><sup>38</sup></xref> Hun utdyper ikke nærmere hva forskjellen består i, og hvorfor en avtale om betaling skiller seg fra en avtale om belastning. Slik jeg tolker Sverdrup, må man ut fra alminnelige avtalerettslige betraktninger skille mellom de avtaler som kun er inngått med sikte på hvor mye av de løpende utgiftene samboerne skal dekke underveis i samlivet, og de avtalene som også tar høyde for hvordan disse utgiftene skal belastes samboerne ved skiftet. Det er kun i det sistnevnte tilfellet at merbetaling av forbruksutgifter utelukker et vederlagskrav. I Rt. 2011 s. 1176 uttalte Høyesterett:</p>
<disp-quote><p>«Ved vurderingen av om en av partene har krav på vederlag fra den annen, er det – <italic toggle="yes">i mangel av avtale om noe annet</italic> – naturlig å ta utgangspunkt i at samboere svarer for halvparten av deres felles forbrukskostnader. Det kan derfor bare være tale om en berikelse for A dersom B har dekket mer enn sin halvdel av deres felles forbruk» (avsnitt 21 – min utheving).</p>
</disp-quote><p>Slik jeg tolker uttalelsen fra Høyesterett, er den i tråd med de ovennevnte standpunktene til Sverdrup. Det siterte viser at Høyesterett ikke anså at det forelå noen avtale mellom samboerne som hadde betydning for selve samboerskiftet. Dette underbygges også av at Høyesterett i den videre vurderingen hverken nevnte at det var inngått en avtale om overføring av midler under samlivet, eller begrunnet resultatet i avtalerettslige betraktninger. Høyesterett foretok en fri vurdering av om vilkårene for vederlag var oppfylt, og partenes avtale ble kun nevnt i lagmannsrettens dom. Det har formodningen mot seg at Høyesterett løser saken på et grunnlag den ikke nevner, og at man i så fall måtte lese lagmannsrettens avgjørelse for å forstå at dette ble gjort. Dette gjelder særlig når rettsgrunnlaget ville ha vært en avtale mellom partene, som avgjørelsen normalt sett skulle ha tatt utgangspunkt i.</p>
<p>Selv om det ovennevnte viser at det er ulikheter mellom saksforholdene i dommene, er det mitt syn at disse ikke kan ha begrunnet at det ble benyttet forskjellige metoder i Rt. 2011 s. 1168 og Rt. 2011 s. 1176 som resulterer i ulike rettslige løsninger. Forskjellige resultater må begrunnes i ulike relevante omstendigheter i saksforholdet.<xref ref-type="fn" rid="fn39"><sup>39</sup></xref> Slike forhold foreligger imidlertid ikke. Dette underbygges av at Høyesterett heller ikke kommenterte ulikhetene i faktum nærmere, noe som ville vært særlig naturlig om man skal komme frem til ulike løsninger i to dommer som er avsagt i sammenheng med hverandre.<xref ref-type="fn" rid="fn40"><sup>40</sup></xref></p>
<p>Det fjerde forholdet er av prosessuell karakter. I begge sakene var det kun anket over rettsanvendelsen.<xref ref-type="fn" rid="fn41"><sup>41</sup></xref> I Rt. 2011 s. 1168 viste Høyesterett til at lagmannsretten ut fra sjablonmessige beregningsmåter hadde kommet frem til at kvinnens <italic toggle="yes">bidrag</italic> samlet sett måtte verdsettes til om lag 500 000 kroner. Dette var konkret bevisbedømmelse retten ikke hadde foranledning til å fravike (avsnitt 36). Lagmannsrettens flertall hadde ved denne beregningen ikke tatt hensyn til at kvinnen hadde bodd gratis i mannens bolig, og momentet ble isteden ansett som relevant i rimelighetsvurderingen.<xref ref-type="fn" rid="fn42"><sup>42</sup></xref> I lagmannsrettavgjørelsen forut for Rt. 2011 s. 1176 uttalte retten at det ikke skulle gjøres fradrag for stipulert husleie ut fra et synspunkt om at kvinnen hadde bodd gratis i mannens leilighet. Det ble vist til at begge hadde bidratt i hjemmet og med parets hunder, og at begges inntekter hadde blitt brukt til boligutgifter og forbruksutgifter. Omstendigheten ble hensyntatt ved beregningen av den økonomiske fordelen.<xref ref-type="fn" rid="fn43"><sup>43</sup></xref> Siden det kun var anket over rettsanvendelsen, og Høyesterett dermed ikke kunne fravike de respektive lagmannsrettenes bevisbedømmelse, kan man spørre om ulikheten i dommene skyldes forhold Høyesterett ikke kunne behandle.</p>
<p>Er det kun anket over rettsanvendelsen, skal Høyesterett prøve denne ut fra de faktiske forholdene lagmannsretten har lagt til grunn, jf. Rt. 1998 s. 1742 (s. 1747), og Høyesterett har kompetanse til å prøve både lovtolkningen og subsumsjonen, jf. HR-2020-2352-U.<xref ref-type="fn" rid="fn44"><sup>44</sup></xref> Med subsumsjon siktes det til å henføre påstander om faktiske forhold under ulike rettssetninger.<xref ref-type="fn" rid="fn45"><sup>45</sup></xref> At kvinnen i Rt. 2011 s. 1168 ikke hadde betalt for å bo i mannens bolig, knyttet seg til den faktiske siden av saken og dermed bevisbedømmelsen. Høyesterett mente at kvinnens manglende betaling av boutgifter skulle utgjøre et større verdiminus enn det lagmannsretten hadde lagt til grunn. Lagmannsretten anså at kvinnen hadde betalt sin husleie fullt ut, og mente at det ikke skulle gjøres fratrekk for fordelen hun hadde ved å bo vederlagsfritt.<xref ref-type="fn" rid="fn46"><sup>46</sup></xref> Høyesterett kan ikke sies å ha vært enig i dette, og uttalte at man måtte ta hensyn til verdien det hadde for kvinnen å bo i mannens hus uten å ha kostnader til eiendommen. Vederlagskravet hennes ble deretter redusert sammenlignet med det lagmannsretten hadde kommet frem til (avsnitt 40). Høyesterett trakk dermed andre slutninger ut fra faktum enn hva lagmannsretten gjorde, sml. HR-2017-971-A (avsnitt 56).</p>
<p>Når det først var på det rene at hun hadde bodd vederlagsfritt i sin samboers bolig, og dette representerte et verdiminus, må det anses som et rent rettsanvendelsesspørsmål hvorvidt dette forholdet skulle hensyntas ved beregningen av den økonomiske fordelen eller ved rimelighetsvurderingen. Dette dreier seg om å trekke en rettslig slutning ut fra faktum, og da dreier det seg ikke om bevisbedømmelse, men rettsanvendelse, jf. HR-2017-2165-A (avsnitt 89). Etter mitt syn var det derfor ingen prosessuelle forhold som hindret Høyesterett i å ta hensyn til at kvinnen hadde bodd gratis i mannens bolig, ved beregningen av den økonomiske fordelen. Forskjellen mellom dommene kan derfor ikke forklares med at Høyesterett i Rt. 2011 s. 1168 manglet kompetanse til å prøve lagmannsrettens bevisvurdering.</p>
<p>De to vederlagsdommene fra 2011 har blitt ulikt fulgt opp i underrettspraksis. Det er pr. den 30. mai 2024 avsagt totalt 110 rettskraftige dommer fra ting- og lagmannsrettene som er publisert på Lovdata og som henviser til de to dommene.<xref ref-type="fn" rid="fn47"><sup>47</sup></xref> Av disse er det atten dommer fra lagmannsrettene og to fra tingrettene som omhandler vederlagskrav, hvor den ene samboeren eide boligen alene og man med sikkerhet kan si at boutgiftene ble trukket inn i vurderingen. Jeg har her ikke medregnet dommer hvor kun arbeidsinnsats trekkes inn i vurderingen. Av disse ble boutgiftene hensyntatt ved beregningen av den økonomiske fordelen i tretten av dommene fra lagmannsrettene og i begge avgjørelsene fra tingrettene.<xref ref-type="fn" rid="fn48"><sup>48</sup></xref> I to av disse igjen ble betydningen av lave husleieutgifter også trukket inn i den etterfølgende rimelighetsvurderingen.<xref ref-type="fn" rid="fn49"><sup>49</sup></xref> I tre avgjørelser ble boutgiftene kun trukket inn i rimelighetsvurderingen,<xref ref-type="fn" rid="fn50"><sup>50</sup></xref> mens det var én avgjørelse som foretok en slags fellesdrøftelse av vilkårene.<xref ref-type="fn" rid="fn51"><sup>51</sup></xref> I én dom trekkes boutgiftene inn ved beregningen av den økonomiske fordelen, selv om det ikke fremstår som om nevneverdige boutgifter hadde påløpt.<xref ref-type="fn" rid="fn52"><sup>52</sup></xref> Etter avsigelsen av 2011-dommene har jeg funnet kun én avgjørelse som behandler spørsmålet om vederlagskrav, kun viser til Rt. 1984 s. 497 og tillegger boutgiftene betydning. I denne avgjørelsen ble boutgiftene trukket inn som et moment ved beregningen av den økonomiske fordelen.<xref ref-type="fn" rid="fn53"><sup>53</sup></xref></p>
<p>Selv om det er avsagt en god del dommer i underrettene etter avsigelsen av Rt. 2011 s. 1168 og Rt. 2011 s. 1176, problematiseres spørsmålet om hvorvidt boutgiftene er felles, i nærmest ingen av dem. Ingen av dommene tar særskilt opp metodebruken som ble brukt i 2011-dommene, eller tar opp at det virker som om Høyesterett benytter to ulike fremgangsmåter i disse. Det er kun én avgjørelse som viser til Sverdrups artikkel og samtidig tillegger boutgiftene betydning i rimelighetsvurderingen,<xref ref-type="fn" rid="fn54"><sup>54</sup></xref> mens det er én avgjørelse som viser til Sverdrups artikkel og uten drøftelse tillegger boutgiftene betydning ved beregningen av den økonomiske fordelen.<xref ref-type="fn" rid="fn55"><sup>55</sup></xref> Siden spørsmålet tas opp i så få dommer, er det uklart om ting- og lagmannsrettene har vært bevisste på spørsmålet.</p>
</sec><sec><title>4 Avsluttende vurderinger og konklusjon</title>
<p>Vederlagsdommene etterlater seg tvil om hva som er gjeldende rett. Ut fra Rt. 2011 s. 1168 virker det som om boutgiftene ikke anses som felles, og kun er et moment i rimelighetsvurderingen, mens det ut fra Rt. 2011 s. 1176 fremstår som om de er felles og skal hensyntas ved beregningen av den økonomiske fordelen. Dommene er behandlet i sammenheng med hverandre. De har blitt avsagt på samme dag og av de samme dommerne. At begge dommene er avsagt enstemmig, viser at dommerne har vært enige om de rettslige vurderingene. Dette gjelder derfor både innad i den enkelte dom og når det gjelder rettstilstanden dommene samlet sett uttrykker. Dommene må dermed holdes opp mot hverandre og rettskildene for øvrig.</p>
<p>Som vist ovenfor ville det ikke samsvart med Rt. 1984 s. 497, fast lagmannsrettspraksis, juridisk teori og hovedregelen om hvilke utgifter som er felleskostnader, dersom Høyesterett i Rt. 2011 s. 1168 la til grunn at boutgiftene ikke skulle anses som felles. Selv om Høyesterett av og til fraviker sine egne prejudikater uten å si dette i klartekst,<xref ref-type="fn" rid="fn56"><sup>56</sup></xref> ville det vært en merkelig måte å gjøre dette på. Det ble ikke begrunnet hvorfor boutgiftene ble tillagt vekt i rimelighetsvurderingen, hvilket ville vært naturlig om man fravek et tidligere prejudikat, og det ble heller ikke uttalt noen rettssetning om at disse ikke skulle anses som felles. Det må sies å ha formodningen mot seg at Høyesterett legger opp til at man må foreta en relativt grundig analyse av dommen for at det skal oppdages at en tidligere dom er fraveket. Det kan videre hevdes at Høyesterett i Rt. 2011 s. 1168 i realiteten anså rente- og vedlikeholdskostnadene som felles da de tok hensyn til dem i rimelighetsvurderingen. Motsatsen til at utgiftene er felles, er – som påpekt foran – at de er særforbruk. Det kan virke noe merkelig om Høyesterett skulle ha nedjustert kvinnens vederlagskrav under henvisning til at hun ikke hadde bidratt til å dekke mannens utgifter. Slike utgifter skal man jo pr. definisjon dekke alene.</p>
<p>Ved at de <italic toggle="yes">samme dommerne</italic> i den påfølgende dommen i Rt. 2011 s. 1176 valgte en fremgangsmåte som indikerer at boutgiftene skal være felles, og forholdet heller ikke her ble begrunnet nærmere, tyder dette på at Høyesterett i Rt. 2011 s. 1168 egentlig ikke har ment å fastslå at boutgiftene ikke skal anses som felleskostnader. Det bør i forlengelsen av dette også legges en viss, men liten vekt på at et klart flertall av de etterfølgende lagmannsrettsdommene har tolket høyesterettsdommene dit hen at boutgiftene skal tillegges vekt ved beregningen av den økonomiske fordelen og dermed anses som felles.<xref ref-type="fn" rid="fn57"><sup>57</sup></xref> Etter mitt syn <italic toggle="yes">virker</italic> det som om Høyesterett vektla boutgiftene i rimelighetsvurderingen i Rt. 2011 s. 1168 fordi lagmannsretten hadde gjort dette i forrige instans, og Høyesterett ikke var seg bevisst implikasjonene av denne rettsanvendelsen. Når alle forholdene ses under ett, har trolig Høyesteretts rettsanvendelse på dette punktet vært et arbeidsuhell.<xref ref-type="fn" rid="fn58"><sup>58</sup></xref></p>
<p>På bakgrunn av det ovennevnte må det etter mitt syn være liten tvil om at boutgiftene er å anse som fellesutgifter, som skal hensyntas ved beregningen av hvilke økonomiske fordeler samboerne har ytt til hverandre.</p>
</sec></body>
<back>
<fn-group>
<fn id="fn1"><label>1</label><p>Takk til professor emerita Tone Sverdrup for gode tilbakemeldinger i arbeidets tidlige fase, Tatanya Valland og professor John Asland i arbeidets midtfase, og den anonyme fagfellen i arbeidets sluttfase.</p></fn>
<fn id="fn2"><label>2</label><p>Se Peter Lødrup og Tone Sverdrup, <italic toggle="yes">Familieretten</italic>, 9. utgave, Oslo 2021, s. 373.</p></fn>
<fn id="fn3"><label>3</label><p>Kirsti Strøm Bull, «Vederlagskrav overfor ektefelle eller samboer», <italic toggle="yes">Tidsskrift for Rettsvitenskap</italic>, 1985, s. 499–558, skrev at avgjørelsen viser at vederlag kan tilkjennes enten på grunnlag av ugrunnet berikelse eller rimelighetsbetraktninger (s. 550), og samme forfatter i <italic toggle="yes">Ugift Samliv</italic>, Oslo 1990, viser til at underrettene ofte har tilkjent vederlag når dette er «rimelig» (s. 109). Rettstilstanden må sies å ha vært uklar. Flere lagmannsretter mente at vilkårene var kumulative, se f.eks. LA-1999-462, og LE-2000-51.</p></fn>
<fn id="fn4"><label>4</label><p>I Rt. 2011 s. 1168 brukte Høyesterett formuleringen «en betydelig økonomisk fordel» (avsnitt 29). Sverdrup, «Vederlagskrav og lemping i samboerforhold», <italic toggle="yes">Tidsskrift for familierett, arverett og barnevernrettslige spørsmål</italic>, 2011, s. 323–337, uttaler at det ikke må legges for mye i at dette tyder på en innstramning (s. 328). Se også Per Racin Fosmarks merknad av 29.09.2011 til dommen på lovdata. Tarjei Bekkedal, «Kontraktsrettens betydning på familierettens område», <italic toggle="yes">Jussens Venner</italic>, 2015, s. 150–186, mener Høyesterett må tas på ordet (s. 162). Siden Høyesterett uttalte at terskelen var betydelig «ut fra Høyesteretts praksis», har trolig Sverdrup rett. Sitatet viser at Høyesterett antok at det den sa samstemte med tidligere praksis, og at det dermed ikke var meningen å endre rettstilstanden.</p></fn>
<fn id="fn5"><label>5</label><p>Sverdrup har omtalt spørsmålet i en rekke artikler, men det er særlig i Sverdrup (2011) s. 329–330, Sverdrup, «Lemping og vederlagskrav i samboerforhold. Høyesteretts dom av 19 september 2011 (HR-2011-1739-A)», <italic toggle="yes">Nytt i privatretten</italic>, nr. 4/2011, s. 10–13 (s. 11), og Lødrup og Sverdrup (2021) s. 160 og s. 370, at spørsmålet omtales mer i dybden.</p></fn>
<fn id="fn6"><label>6</label><p>Se også Tone Sverdrup, <italic toggle="yes">Stiftelse av sameie i gift og ugift samliv</italic>, Oslo 1997, s. 421.</p></fn>
<fn id="fn7"><label>7</label><p>Se Lødrup og Sverdrup (2021) s. 361 og Torstein Eckhoff, <italic toggle="yes">Rettskildelære</italic>, Oslo 2001, s. 380 med videre henvisninger. Se også Sverdrup (1997) som uttaler at grunnprinsippene for eierskap er like for særeie-forhold og ugift samliv (s. 380). Tilsvarende bør gjelde for hvilke utgifter som anses som felles.</p></fn>
<fn id="fn8"><label>8</label><p>Se LB-1996-1943, LB-1997-1355, RG-1998-1524 (s. 1532), LE-2000-637, LH-2001-277, LB-2001-2176, LF-2002-758, LB-2004-8565, LG-2009-42055 og LB-2009-181996.</p></fn>
<fn id="fn9"><label>9</label><p>Se RG-1990-858 (s. 864).</p></fn>
<fn id="fn10"><label>10</label><p>Se LA-1999-462, LB-2000-1146, LH-2001-277, LB-2002-1988, LB-2003-7890, LG-2009-42055, og TNHER-2007-157150.</p></fn>
<fn id="fn11"><label>11</label><p>Se Sverdrup (1997) s. 421, Tone Sverdrup «Vederlagskrav i samboerforhold», <italic toggle="yes">Tidsskrift for familierett, arverett og barnevernrettslige spørsmål</italic> 2003, s. 249–282 (s. 276), Peter Lødrup og Tone Sverdrup, <italic toggle="yes">Familieretten</italic>, 6. utgave, Oslo 2009, s. 149–150, og Vera Holmøy og Peter Lødrup, <italic toggle="yes">Ekteskapsloven og enkelte andre lover med kommentarer</italic>, Oslo 2001, s. 183 og 503–504. Se også Strøm Bull (1990) s. 108 mer forutsetningsvis.</p></fn>
<fn id="fn12"><label>12</label><p>Se Sverdrup (1997) s. 421.</p></fn>
<fn id="fn13"><label>13</label><p>Se RG-1998-1524, LE-2014-126410, og LE-2015-38265. Se også LF-2015-88973 og LB-2016-39356 som ikke formulerer noe bestemt kriterium, men som likevel må sies å bygge på det samme utgangspunktet. I begge de sistnevnte avgjørelsene ble derfor utgifter til mannens familiebil ansett som felles.</p></fn>
<fn id="fn14"><label>14</label><p>Se Sverdrup (1997) s. 421, LF-2015-88973 (dyrt hundehold), LH-2023-81455 (særinteresse for biler) og LB-2020-24146 (dyr sportsbil).</p></fn>
<fn id="fn15"><label>15</label><p>Se Lødrup og Sverdrup (2021) s. 161 og Sverdrup (1997) s. 418–419.</p></fn>
<fn id="fn16"><label>16</label><p>Se Sverdrup (1997) s. 421.</p></fn>
<fn id="fn17"><label>17</label><p>Se Sverdrup, «Samboerforholdets rettslige egenart og behovet for lovgivning», i <italic toggle="yes">Nordisk samboerrett</italic> Oslo, 2014, s. 255–284 (s. 263–264).</p></fn>
<fn id="fn18"><label>18</label><p>Se Katrine Kjærheim Fredwall, <italic toggle="yes">Familierettens korreksjonsmekanismer</italic>, 2020, s. 405, og Lødrup og Sverdrup (2021) s. 379. Se også LG-2018-185434 som viser at påkostningsverdien var forbrukt.</p></fn>
<fn id="fn19"><label>19</label><p>Fredwall (2020) s. 405.</p></fn>
<fn id="fn20"><label>20</label><p>Fredwall (2020) uttaler at innsats bør vektlegges ved tilkjennelse av vederlagskrav etter ekteskapsloven § 73 selv om det er vedlikehold (s. 406). Jeg er enig, og etter mitt syn strider ikke hennes standpunkt mot det jeg inntar for samboere. Forutsetningen for vederlag må imidlertid være at innsatsen i form av arbeid eller penger må ha medført at man har ytt større innsats enn det som er vedkommendes andel av bidrag til fellesforbruket. Se her også THOD-2020-155780 som bygger liknende betraktninger.</p></fn>
<fn id="fn21"><label>21</label><p>Sverdrup «Samboere uten lovvern», <italic toggle="yes">Tidsskrift for familierett, arverett og barnevernrettslige spørsmål</italic> 2003, s. 253–257 (s. 254).</p></fn>
<fn id="fn22"><label>22</label><p>Se Sverdrup (2011) s. 330.</p></fn>
<fn id="fn23"><label>23</label><p>Se Ingrid Lund-Andersen, «Det økonomiske opgør ved samlivets ophør», <italic toggle="yes">Nordisk Samboerrett</italic>, Oslo 2014, s. 121–174 (s. 138), hvor det i fotnote 386 til 390 vises at hun lener seg tungt på Sverdrups analyser, og Fredwall (2020) s. 202 note 584 som også viser til Sverdrup.</p></fn>
<fn id="fn24"><label>24</label><p>Sverdrup (2011) s. 330.</p></fn>
<fn id="fn25"><label>25</label><p>Se her LE-2014-126410 som legger dette til grunn uten å vise til Sverdrup.</p></fn>
<fn id="fn26"><label>26</label><p>Se Sverdrup (2003) s. 276.</p></fn>
<fn id="fn27"><label>27</label><p>Sverdrup (2011) s. 330 og Fosmark (2011).</p></fn>
<fn id="fn28"><label>28</label><p>Sverdrup (2003) s. 277. Se imidlertid LG-2018-185434 hvor lagmannsretten trakk inn fordelen ved å bo gratis ved beregningen av den økonomiske fordelen, selv om lånet var ettergitt før samlivet startet.</p></fn>
<fn id="fn29"><label>29</label><p>Se Fosmark (2011).</p></fn>
<fn id="fn30"><label>30</label><p>Se Lund-Andersen (2014) s. 138 og Sverdrup (2011) s. 330 og 331. I en senere analyse er Sverdrup (2014) mer kategorisk. I denne uttaler hun at «her var ikke bokostnadene medregnet i familiens forbrukskostnader» (s. 263).</p></fn>
<fn id="fn31"><label>31</label><p>Se Erik M. Boe, <italic toggle="yes">Innføring i juss</italic>, 3. utgave, Oslo 2013, s. 307, og Eckhoff (2001) s. 160.</p></fn>
<fn id="fn32"><label>32</label><p>Se Sverdrup (2011) s. 254.</p></fn>
<fn id="fn33"><label>33</label><p>Dette var tilfellet i lagmannsrettens dom (LE-2010-101989) forut for Rt. 2011 s. 1168, mens Høyesterett i den nevnte saken var av en annen oppfatning.</p></fn>
<fn id="fn34"><label>34</label><p>Sverdrup (2014) s. 264.</p></fn>
<fn id="fn35"><label>35</label><p>Se Sverdrup (1997) s. 351–352, og for øvrig Rt. 1979 s. 1463 (s. 1465) om ektefeller.</p></fn>
<fn id="fn36"><label>36</label><p>Se Lødrup og Sverdrup (2021) s. 364.</p></fn>
<fn id="fn37"><label>37</label><p>Se LB-2010-28235.</p></fn>
<fn id="fn38"><label>38</label><p>Se Sverdrup (2003) s. 268 note 48.</p></fn>
<fn id="fn39"><label>39</label><p>Boe (2012) s. 312–313.</p></fn>
<fn id="fn40"><label>40</label><p>Se her f.eks. HR-2017-627-A og HR-2017-628-A, og Rt. 1996 s. 1415 og Rt. 1996 s. 1440 (mindretallet) hvor dette ble gjort.</p></fn>
<fn id="fn41"><label>41</label><p>Se Rt. 2011 s. 1168 avsnitt 6 og Rt. 2011 s. 1176 avsnitt 6.</p></fn>
<fn id="fn42"><label>42</label><p>Se LE-2010-101989. Mindretallet tok hensyn til at kvinnen hadde bodd gratis, ved vurderingen av den økonomiske fordelen.</p></fn>
<fn id="fn43"><label>43</label><p>Se LB-2010-28325.</p></fn>
<fn id="fn44"><label>44</label><p>Se også Jens Edvin A. Skoghøy, <italic toggle="yes">Tvisteløsning</italic>, 4. utgave, Oslo 2022, s. 1186 og Nils Erik Lie, <italic toggle="yes">Skjønnsprosessloven: Lovkommentar</italic>, Oslo 2017, s. 219.</p></fn>
<fn id="fn45"><label>45</label><p>Anders Løvlie i Alf P. Høgberg og Jørn Ø. Sunde (red.), <italic toggle="yes">Juridisk metode og tenkemåte</italic>, Oslo 2019, s. 143.</p></fn>
<fn id="fn46"><label>46</label><p>Se LE-2010-101989.</p></fn>
<fn id="fn47"><label>47</label><p>Dommene er funnet ved å trykke på «klubbeikonet» som er plassert ved dommenes innledninger.</p></fn>
<fn id="fn48"><label>48</label><p>Se LE-2014-126410, LE-2021-60488, LE-2021-45312, LF-2015-88973, LF-2022-183311, LH-2014-775534, LH-2016-152094, LH-2023-81455, LB-2015-94902, LA-2012-122863, LA-2016-127105, LA-2020-7359, THALD-2012-173404, og THOD-2020-155788. I LG-2018-185434 ble bo-gratis-synspunktet trukket inn ved beregningen av den økonomiske fordelen. Lånet var nedbetalt før samlivet startet.</p></fn>
<fn id="fn49"><label>49</label><p>Se LH-2023-81455 og LE-2021-45312.</p></fn>
<fn id="fn50"><label>50</label><p>Se LA-2019-20752 (subsidiært), LF-2015-144784 og LA-2019-101836.</p></fn>
<fn id="fn51"><label>51</label><p>Se LG-2022-184958.</p></fn>
<fn id="fn52"><label>52</label><p>Se LG-2018-185434.</p></fn>
<fn id="fn53"><label>53</label><p>Se LG-2012-83452.</p></fn>
<fn id="fn54"><label>54</label><p>Se LA-2019-101836.</p></fn>
<fn id="fn55"><label>55</label><p>Se LA-2020-7359. I THALD-2012-173404 vises det til artikkelen, men ikke hvor spørsmålet drøftes.</p></fn>
<fn id="fn56"><label>56</label><p>Se Eckhoff (2001) s. 177 og Alf Petter Høgberg i Høgberg og Sunde (2019) s. 284.</p></fn>
<fn id="fn57"><label>57</label><p>Boe (2012) s. 305.</p></fn>
<fn id="fn58"><label>58</label><p>Se blant annet HR-2021-1453-S (avsnitt 191) og HR-2023-1604-U som viser andre arbeidsuhell.</p></fn>
</fn-group>
</back>
</article>
