<?xml version="1.0" encoding="UTF-8"?>
<!--DOCTYPE article PUBLIC "-//NLM//DTD JATS (Z39.96) Journal Archiving and Interchange DTD v1.2 20190208//EN" "JATS-1.2/JATS-archivearticle1.dtd"-->
<article xmlns:xlink="http://www.w3.org/1999/xlink" xmlns:mml="http://www.w3.org/1998/Math/MathML" xmlns:ali="http://www.niso.org/schemas/ali/1.0/" xmlns:xsi="http://www.w3.org/2001/XMLSchema-instance" article-type="editorial" xml:lang="no" dtd-version="1.2"><front>
<journal-meta>
<journal-id journal-id-type="publisher-id">fab</journal-id>
<journal-id journal-id-type="doi">10.18261/issn.0809-9553</journal-id>
<journal-title-group><journal-title>Tidsskrift for familierett, arverett og barnevernrettslige spørsmål</journal-title></journal-title-group>
<issn publication-format="electronic">0809-9553</issn>
</journal-meta>
<article-meta>
<article-id pub-id-type="doi">10.18261/fab.22.3.1</article-id>
<article-categories>
<subj-group subj-group-type="heading"><subject>Leder</subject></subj-group>
</article-categories>
<title-group>
<article-title>Med barn skal loven bygges</article-title>
</title-group>
<contrib-group>
<contrib>
<string-name name-style="western">
<given-names>Kirsten Kolstad</given-names> <surname>Kvalø</surname>
</string-name>
<bio>
<p>Kirsten Kolstad Kvalø er seniorrådgiver ved Norges institusjon for menneskerettigheter og doktorgradsstipendiat ved Institutt for offentlig rett ved Universitetet i Oslo.</p>
</bio>
<email>k.k.kvalo@jus.uio.no</email>
</contrib>
</contrib-group>
<pub-date iso-8601-date="2024-10-15" publication-format="electronic" date-type="pub">
<day>15</day><month>10</month><year>2024</year>
</pub-date>
<issue>3</issue>
<fpage>180</fpage>
<lpage>184</lpage>
<permissions>
 <copyright-statement>Copyright © H. Aschehoug &amp; Co. (W. Nygaard) AS - Universitetsforlaget 2024</copyright-statement>
 <copyright-year>2024</copyright-year>
 <copyright-holder>H. Aschehoug &amp; Co. (W. Nygaard) AS</copyright-holder>
 </permissions>
<self-uri content-type="pdf" xlink:href="fab.22.3.1.pdf" />
</article-meta>
</front>
<body>
<p>Hvert år vedtar Stortinget en rekke lover og lovendringer som i større eller mindre grad omhandler barn. Til forskjell fra voksne har ikke barn innflytelse på lovgivningen som angår dem selv, gjennom å delta i valg som utpeker vår lovgivende forsamling. Selv om stemmerett for personer yngre enn 18 år har vært testet i noen kommuner i Norge, og tidvis fremmes som politisk forslag, er det for tiden ikke noe som tilsier at stemmerettsalderen i Norge vil senkes med det første. Det er heller ikke det som er min agenda i dette innlegget.</p>
<p>Derimot vil jeg argumentere for at barn bør få innflytelse på lovgivningen i Norge uavhengig av om de har stemmerett ved stortingsvalg. Min begrunnelse for dette er for det første menneskerettslig: Barnekonvensjonen artikkel 12 gir barn rett til å bli hørt i alle forhold som vedrører det. Rekkevidden er etter ordlyden vid, og FNs barnekomité tolker retten slik at den også gjelder for barn som gruppe – på alle politiske nivåer, og i utformingen av lovgivning, budsjett og annen politikk.<xref ref-type="fn" rid="fn1"><sup>1</sup></xref> Dette innebærer at barn også har rett til å ha innflytelse på lovene som gjelder for dem.</p>
<p>Den andre begrunnelsen for at barn bør medvirke til lovsaker, er knyttet til det som i politisk filosofi betegnes som samfunnskontrakten. Gjennom lovgivningen gis barn rettigheter, som rett til et godt skolemiljø, og plikter, som plikt til å betale skatt ved arbeid. Lovene som vedtas av Stortinget, er også hjemmel for en rekke ulike inngrep som kan foretas overfor barn, som tvungen helsehjelp og bruk av politimakt ved flytting mellom barnevernsinstitusjoner, og for frihetsberøvelse gjennom barnevernstiltak eller straff.</p>
<p>Da teoriene om samfunnskontrakten ble formulert på 1600- og 1700-tallet, var det ikke vanlig å tenke på barn som selvstendige subjekter, og de ble i stor grad ansett som en del av foreldrenes eiendom. Denne tankegangen er langt på vei forlatt i dag. Selv om utgangspunktet etter norsk lovgivning fortsatt er at barn ikke har rettslig handleevne med mindre noe annet er bestemt, er det nettopp slik at noe annet <italic toggle="yes">er</italic> bestemt på en rekke områder. På disse områdene har vi altså vurdert det slik at barn under myndighetsalder har kompetanse til å råde over seg selv og ta konsekvensene av sine handlinger. I tillegg har utviklingen av både det menneskerettslige vernet og moderne velferdslovgivning tydeliggjort at barn kan være selvstendige rettighetssubjekter. Alt dette peker mot at de også skal ha en viss innflytelse over det som angår dem.</p>
<p>Den tredje begrunnelsen for at barn bør få økt innflytelse, er hensynet til kvaliteten på lovene i seg selv. Lovene blir mer treffsikre når vi vet hva de som berøres av dem, mener. For eksempel er det viktig at lovgiver vet noe om barns opplevelse av møter med ulike deler av systemet innenfor for eksempel barnevern og foreldretvister, for å kunne vedta lover som sørger for at disse opplevelsene blir så gode som mulige for barnet.</p>
<p>Et eksempel på en lovbestemmelse som i stor grad angår unge, er straffelovens aldersgrense for når seksuell omgang med en person under en viss alder er ulovlig – også kalt den seksuelle lavalderen. I 2022 la Straffelovrådet frem et forslag om å senke den seksuelle lavalderen, fra dagens 16-årsgrense til 15 år.<xref ref-type="fn" rid="fn2"><sup>2</sup></xref> Et slikt lovforslag angår for det første barn som gjennom forslaget gis råderett over sin egen seksualitet fra en lavere alder, men som samtidig mister beskyttelsen en høyere aldersgrense gir. For det andre angår forslaget også barn som mulige lovbrytere, da de som kan risikere straff i slike saker, også ofte vil være under 18 år, og derfor kanskje har meninger om straffverdigheten av disse handlingene.</p>
<p>Jeg mener det ville være interessant å få kjennskap til ulike unge menneskers perspektiver på en slik lovendring. Forslaget angår noe av det mest intime i et menneskeliv, og berører integritetsvernet i aller høyeste grad. Samtidig omhandler forslaget handlinger som kan utløse lovens mest inngripende virkemiddel overfor enkeltborgere – straff. Hva mener ungdommene selv? Det visste i alle fall ikke Straffelovrådet, som ikke inkluderte noen synspunkter fra barn i sin utredning. De som ville berøres av en eventuell lovendring, kan heller ikke stemme over dette i et stortingsvalg og slik påvirke at loven blir som de ønsker. I offentlig debatt har begge regjeringspartiene varslet at de ikke vil gå videre med forslaget.<xref ref-type="fn" rid="fn3"><sup>3</sup></xref> Representanter fra regjeringspartiene har blant annet vist til en undersøkelse foretatt av Ipsos på vegne av Redd Barna, som viste at flertallet av ungdommene ikke ønsket en senket seksuell lavalder.<xref ref-type="fn" rid="fn4"><sup>4</sup></xref> Denne og ytterligere undersøkelser kunne imidlertid både Straffelovrådet og regjeringen initiert selv og tatt inn som en del av grunnlaget for denne avgjørelsen.</p>
<p>At barn har rett til å medvirke, betyr ikke at de skal få noen beslutningsmyndighet eller vetorett over lovene som vedtas. Det er Stortinget som vedtar lovene, og som må balansere de ulike hensynene i lovsaker mot hverandre. Det er heller ikke gitt at alle barna i en gruppe som blir spurt, vil mene det samme om et tema – slik det heller ikke er for voksne, og slik det heller ikke var i undersøkelsen om seksuell lavalder referert ovenfor. Det sentrale er at kunnskapen om barns ulike meninger inngår i utredningene som gjøres og til sist blir en del av avgjørelsesgrunnlaget for dem som skal fatte beslutningene, altså Stortinget.</p>
<p>Det følger av Grunnloven § 82 at regjeringen skal gi Stortinget de opplysningene som er nødvendige for behandlingen av saker den fremlegger. Lovsaker for Stortinget skal altså være godt opplyst, og er som regel det. Norges utredningsapparat er godt og grundig. Men det foreligger verken noen konkretisert plikt til eller systematikk for innhenting av barns synspunkter i forbindelse med lovsaker som handler om barn.</p>
<p>Det er likevel positive utviklingstrekk der en kan se at barn har innflytelse på lovene. På Lovkonferansen i juni 2023, arrangert av Juridisk fakultet ved Universitetet i Oslo, var barns deltakelse i lovarbeid en egen programpost på seminaret. Et interessant eksempel som ble belyst i denne sesjonen, var Motorferdsellovutvalget, som hadde gjennomført en medvirkningsprosess med barn og unge. Utvalget hadde engasjert en egen person med erfaring fra både juss og ungdomsarbeid til å gjennomføre medvirkningsprosesser, og hun fortalte på konferansen om arbeidet med å innhente erfaringer. Resultatet ble et eget vedlegg til utredningen NOU 2024: 10 <italic toggle="yes">Ny motorferdsellov.</italic></p>
<p>Et grundig utredningsarbeid ble også gjort gjennom nedsettelse av det særskilte ungdomsutvalget til det såkalte Institusjonsbarnevernsutvalget, som leverte sin NOU i oktober 2023.<xref ref-type="fn" rid="fn5"><sup>5</sup></xref> Ungdomsutvalgets forslag og betraktninger har satt mange avtrykk i den endelige utredningen, selv om ikke utvalget er enige med ungdommene i alt. Flere av disse forslagene, for eksempel knyttet til terminologi i barnevernsloven, er nå brakt videre av regjeringen som del av en større høring med konkrete lovforslag knyttet til barn på institusjon.<xref ref-type="fn" rid="fn6"><sup>6</sup></xref></p>
<p>For å sikre at barns rett til medvirkning i lovprosesser blir systematisk ivaretatt, og ikke bare baserer seg på viljen og kunnskapen til enkeltpersoner i lovutvalg eller utredningsapparatet, bør det tas flere systematiske grep. Jeg skal peke på tre ting.</p>
<p>For det første bør det vurderes om plikten til å høre barn og unge i lovprosesser kan presiseres i Utredningsinstruksen eller veilederen til denne. En slik plikt følger jo allerede av menneskerettighetene selv, men kan med fordel kodifiseres i det styringsverktøyet som er aller viktigst i utredningsprosesser i Norge. I tillegg til Utredningsinstruksen og dens veileder kan også andre verktøy vurderes, som veilederen for utvalgsarbeid i staten, veilederen for lovteknikk og lovforberedelser, samt utvikling av spesifikke verktøy for barn og unges medvirkning. Det må naturligvis også følge ressurser med presiseringen av krav på dette området. Derfor er det gledelig at Barne- og familiedepartementet i 2024 har opprettet en prosjektstilling som skal arbeide for koordinering av barn og unges medvirkning på systemnivå.</p>
<p>For det andre bør regjeringen sørge for å gjøre høringsinstituttet mer tilgjengelig for barn og unge. Når barn ikke selv kan ta stilling til lovforslag gjennom å stemme på det partiet som ønsker den type lovendringer de ønsker, kan høringsinstituttet være en viktig kanal for å innhente barn og unges synspunkter på de forslagene som er fremsatt. Selv om alle i prinsippet kan levere høringssvar, kan en senke terskelen for at barn gjør nettopp det, gjennom for eksempel å formulere forslagene i et enklere språk for barn, og invitere barn og unges organisasjoner særskilt gjennom å sette dem på høringslista.</p>
<p>For det tredje bør Stortinget selv vurdere om de har nok informasjon om hva de som berøres av lovene, mener om dem. Stortingskomiteene kan selv innkalle til høringer for å få mer informasjon i sakene de skal beslutte, og kan også be regjeringen om mer informasjon hvis beslutningsgrunnlaget er mangelfullt.</p>
<p>Over én million av nasjonens borgere er barn under 18 år. Dette utgjør nesten en femtedel av alle i Norge. Når ingen av dem kan påvirke lovgivningen gjennom stortingsvalg, må deres innflytelse sikres på andre måter. Dette er ikke først og fremst viktig av hensynet til behovet for opplæring i demokrati, og at barn i fremtiden skal bli gode medborgere, noe som ofte trekkes frem som hensyn bak involvering av barn og unge. Dette er viktig fordi det angår barn her og nå, umiddelbart i deres liv. Gjennom medvirkning fra barn og unge i lovforberedelsene blir Norge både mer demokratisk og en stat som i større grad følger barnekonvensjonen. Jeg tror det er ambisjoner de fleste deler.</p>
</body>
<back>
<fn-group>
<fn id="fn1"><label>1</label><p>FNs barnekomité: Generell kommentar nr. 12, avsnitt 9 flg. Grunnloven § 104 første ledd annet punktum gir også en rett til å bli hørt, men forarbeidene til bestemmelsen begrenser den klart til individuelle saker, se Dokument 16 (2011–2012) s. 191 og Innst. 186 S (2013–2014) s. 29.</p></fn>
<fn id="fn2"><label>2</label><p>NOU 2022: 21 <italic toggle="yes">Strafferettslig vern av den seksuelle selvbestemmelsesretten – Forslag til reform av straffeloven</italic> kapittel 26.</p></fn>
<fn id="fn3"><label>3</label><p>«Ap og Sp slår igjen døra for å sette ned den seksuelle lavalderen», <italic toggle="yes">Vårt Land</italic>, 27. juni 2023.</p></fn>
<fn id="fn4"><label>4</label><p>«Undersøkelse: Syv av ti barn og unge ønsker ikke at seksuell lavalder senkes», <italic toggle="yes">Vårt Land</italic>, 26. juni 2023.</p></fn>
<fn id="fn5"><label>5</label><p>NOU 2023: 24 <italic toggle="yes">Med barnet hele vegen. Barnevernsinstitusjoner som har barnas tillit.</italic></p></fn>
<fn id="fn6"><label>6</label><p>Høringsnotat – forslag til endringer i barnevernsloven mv. (kvalitetsreform), se blant annet kapittel 9.</p></fn>
</fn-group>
</back>
</article>
